<document xml:lang="sms" id="no_id"><header><title/><genre code="admin"/><author><unknown/></author><wordcount>909</wordcount><conversion_status type="standard"/><availability><free/></availability><multilingual/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Tääʹssvääʹld presideent vaal 2012 Täin seeidain liâ norrum vuäʹpstõõzz presidenttvaali pirr, kååʹtt riâžžât Lääʹddjânnmest eeʹjjest 2012. Presideent tuâi Presidentt jååʹđat ålggpolitiikk õõutsââʹjest halltõõzzin. Väʹlddvuäʹzz tuʹmmstõõǥǥin tuejjad presidentt, nuʹtt mäʹhtt halltõs lij tõid ouddam alttõssân. Parlamentt vaʹlljad vueiʹvvminister, ja presidentt nõõmat suu vergga. Mâŋŋa tõn vueiʹvvminister vaʹlljad jeeʹres halltõõzz ministrid da presidentt nõõmat siʹjjid vergga. Presidentt raʹvvai lääʹjjid, koid parlamentt lij priimmâm. Presidentt nõõmat suʹvddjid da pââimõs veʹrǧǧoummid. Son lij še Lääʹddjânnam sääldatviõʹǥǥi pâʹjjšuurmõs. Vääinast da rääuhast presidentt tuʹmmai parlameent miâsttmõõžžin. Presideent vaʹlljumuš Lääʹddjânnam meerla vaʹlljee presideent vaalin. Presidenttvaal riâžžât kuuđ eeʹjj kõõskin. Seämma person vuäitt leeʹd presidentten tåʹlǩ kueiʹt vuâra ǩeäččlõõžži. Presidenttvaal vuäitt leeʹd kueiʹtpooddlaž. Tõt miârkksââvv tõn, što presideent vaʹlljumuužžâst vueiʹtet taarbšet kueʹhtt jiõnstumuužž. Jõs jiõnnmeäʹrr mieʹldd kååʹtt-ne võboršeeʹǩǩin vuäǯǯ vuõssmõs jiõnstumuužžâst pâʹjjel peäʹl pukin uʹvddum jiõnin, suu vaʹlljeet vuõiʹǧǧest presidentten. Teʹl ko ǩeävv nuʹtt, što jiõnnmeäʹr mieʹldd ij ni ǩii võboršeeʹǩǩin leäkku vuäǯǯam pâʹjjel peäʹl pukin uʹvddum jiõnin, teʹl riâžžât nuʹbb jiõnstumuš leʹbe nuʹbb vaal. Nuuʹbb vaalâst võboršeʹǩǩen liâ tõk kueʹhtt võboršeeʹǩǩ, kook liâ vuäǯǯam vuõssmõs jiõnstumuužžâst jeäʹnab jiõnid. Nuuʹbb vaalâst jiõnstet, kuäbbaž täin kueʹhtten võboršeeʹǩǩin vaʹlljeet presidentten. Ǩii vuäǯǯ jiõnsted? </p>
<p>Presidenttvaalâst vuäǯǯ jiõnsted juâkksaž Lääʹddjânnam meerlaž, kååʹtt lij teâuddam 18 eeʹǩǩed mââimõõzzâst 22.1.2012. Lääʹddjânnam meerla, kook jälste ålggjânnmest, seeʹst še lij jiõnstemvuõiggâdvuõtt jiõnsted presidenttvaalin. Jõs ton leäk jiõnstemvuõiggâdvuõttneǩ presidenttvaalin, vuäǯǯak pååʹštest ǩeeʹrj. Ǩeeʹrjest liâ kueʹhtt iʹlmmtemkoort, koin lij tuu nõmm. Iʹlmmtemkoortâst lååkk, kuäʹss da mäʹhtt vuäitak jiõnsted. Vääʹld iʹlmmtemkoort mieʹldd, ko mõõnak jiõnsted. Kueʹhtt iʹlmmtemkoort kook liâ puäʹttam tuʹnne pååʹštest, liâ tõn vääras, što presidenttvaalin vueiʹtte leeʹd kueʹhtt jiõnstumuužž. </p>
<p>Iʹlmmtemkoort liâ seämmanallšem, tõn nääʹleld lij seämma, kuäbba koort âânak vuõssmõs vaalin. Jõs ǩeävv nuʹtt, što riâžžât nuuʹbbid vaalid, teʹl âânak tõn nuuʹbb tuʹnne kuâđđjam iʹlmmtemkoort. Ǩeän vuäitak jiõnsted? </p>
<p>Presidentten ǩiččlâʹtte mäŋgg persoon. Siʹjjid kååččat presidenttvõboršeʹǩǩen. Täujja politiikklaž paaʹrti peʹjje vaalid võboršeeʹǩǩid. Võboršeʹǩǩen vuäitt leeʹd še nåkam person, kååʹtt ij leäkku ni koon paaʹrti võboršeǩ. Teʹl õõlǥtet, što 20 000 meerla, koin lij jiõnstemvuõiggâdvuõtt, peʹjje suu võboršeʹǩǩen. Vuäitak jiõnsted vuõssmõs vaalâst tåʹlǩ õõut võboršeeʹǩǩ. Nuuʹbb vaalin vuäitak jiõnsted kuäbba-ne tõin võboršeeʹǩǩin, kook liâ vuäǯǯam vuõssmõs vaalin jäänmõsân jiõnid. Teâđaid presidenttvõboršeeʹǩǩin vuäǯǯ håʹt mâka gaʹzeââʹtin, teʹlvisiain leʹbe interneeʹttast. Vuäitak tobdstõõttâd sij vaalǩeittsid. Juâkksast presidenttvõboršeeʹǩǩest lij jiijjâz võboršeʹǩnââmar. Puki võboršeeʹǩǩi nââmar käunnje loǥstõõǥǥâst, kååʹtt lij jiõnstempaaiʹǩin. Presidenttvõboršeeʹǩǩi võboršeǩnââmar kuâsttje še sij vaalǩeittsin. Vaalkäittmõš Juâkksaž tuʹmmai jiõčč, haaʹlad-a jiõnsted di seämmanalla tuʹmmai še tõn, ǩeän son jiõnast. Jiõnstemvuõiggâdvuõʹtte kooll vaalkäittmõš. Tõt miârkksââvv tõn, što tuʹst ij taarbâž särnnad ni ǩeäʹzz, ǩeän ton jiõnstak. Vaalkäittmõõžž staaneem diõtt, jiõnstumuš lij tõõzz vaʹrrjum jiõnstemsââʹjest, koʹst ij ni ǩii oolǥbeällsaž vueiʹn, što ǩeän ton jiõnstak. Kuäʹss vuäitak jiõnsted? Vuäitak jiõnsted vaalin, vaalpeiʹvven leʹbe ouddâl vaalpeeiʹv ouddjiõnstumuužžâst. Jiõnstumuš vaalpeiʹvven: Vaalpeiʹvv lij pâʹsspeiʹvv 22.1.2012. Jõs presidenttvaalin riâžžât nuʹbb jiõnstumuš, tõt lij pâʹsspeeiʹv 5.2.2012. Vaalpeiʹvven jiõnstempääiʹǩ liâ äävai čiâss 9–20. Vuäitak jiõnsted tåʹlǩ tõn jiõnstempääiʹǩest, kååʹtt lååkk iʹlmmtemkoortstad. Ouddjiõnstumuš: Jõs jiõk vueiʹt leʹbe haaʹled jiõnsted väʹlddveârlaž vaaʹlpeiʹvven, teʹl vuäitak jiõnsted ooudbeäʹlnn. Ouddjiõnstumuužž diõtt liâ riõssum ouddjiõnstempääiʹǩ da täk pääiʹǩ vueiʹtte leeʹd kåʹddveʹrǧǧpõõrtâst, ǩeʹrjjpõõrtin da pååʹštkonttrin. </p>
<p>Iʹlmmtemkoort mieʹldd vuäǯǯak loǥstõõǥǥ dommpääiʹǩest åårrai ouddjiõnstempaaiʹǩin. Jõs leäk håiddam diõtt hospitaalâst leʹbe stroittleʹst, teʹl vuäitak jiõnsted tåʹben. Ouddjiõnstumuš älgg 11.1.2012 da poott 17.1.2012. Jõs presidenttvaalin riâžžât nuʹbb jiõntumuš, tõn ouddjiõnstumuš älgg 25.1.2012 da poott 31.1.2012. Jeäʹnaš täk ouddjiõnstempaaiʹǩ liâ äävai pukin ouddjiõnstempeeiʹvin, leša jiâ puk. Taʹrǩǩed äävaiåårramääiʹj vuõǯǯum iʹlmmtemkoortstad. Nääiʹt jiõnstak vaalpeiʹvven Vääʹld mieʹldd ideʹntteettʼtuõđštõõzz, tõin vuäitak tuõđšted ǩii ton leäk. Kuäbbaž-ne iʹlmmtemkortt lij šiõǥǥ väʹldded mieʹldd. Vuäitak jiõnsted tõʹst huõlǩâni, håʹt ij ni leäkku iʹlmmtemkortt mieʹldd. Jiõnstempääiʹǩest tuu vuârdd vaalveʹrǧǧneǩ. Son taʹrkkad vuõššân ideʹntteettʼtuõđštõõzzâst tuu ideʹntteet da oudd tuʹnne jiõnstemliipp. Mâŋŋa tõn jiõnstumuš ouddan tännalla: 1. Mõõn teâuddet jiõnstemliipp jiõnstemsâjja. Ǩeeʹrjet jiõnstemliʹppe čiõlggsânji tõn presidenttvõboršeeʹǩǩ nââmar, ǩeän jiõnstak. Teʹl ko jiõk muuʹšt nââmar, taʹrǩǩed nââmar jiõnstemsââi seeiʹnest åårrai loǥstõõǥǥâst. Jeäʹl ǩeeʹrjet jiõnstemliʹppe ni mâiʹd jeeʹres, leša tåʹlǩ võboršeeʹǩǩ nââmar. 2. Pii jiõnstemliipp kõskkpääiʹǩest mäccad nuʹtt, što ij ni ǩii vueiʹt vueiʹnned nââmar. Liippâst lij miâʹrǩǩuum päiʹǩǩ, kooǥǥ tõt macceet. 3. Määcc vaalveʹrǧǧneeʹǩǩ årra. Vaalveʹrǧǧneʹǩ šteemplâstt maccuum jiõnstemliipp. 4. Pii maccuum jiõnstemliipp vaalčokka. Nääiʹt leäk jiõnstam da vuäitak vueʹlǧǧed meädda ouddjiõnstempääiʹǩest. Nääiʹt jiõnstak ooudbeäʹlnn Ouddjiõnstumuužžâst jiõnsted âlddsin seämmamalla ko jiõnstumuš väʹlddveârlaž jiõnstempeiʹvven (ǩiičč paaiʹǩid 1 da 2 vaalpeeiʹv jiõnstumuužžâst). Leša ko leäk teâuddam jiõnstemliipp jiõnstemsââʹjest, ouddân jiõnstemliippin tännalla. 3. Määcc vaalveʹrǧǧneeʹǩǩ årra. Vaalveʹrǧǧneʹǩ šteemplâstt maccuum jiõnstemliipp da oudd tuʹnne ruʹčǩǩes vaalkonfeârt. Pii jiõnstemliipp konfeâʹrtte da liʹjmme konfeârt ǩidd. Taʹrǩǩed, što konfeârtt lij puârast ǩidd. 4. Mâŋŋa tõn vaalveʹrǧǧneʹǩ räukk tuu vuâllaǩeeʹrjtet blaaŋk. Vuâllaǩeeʹrjtumuužžin ååsktak, što leäk teâuddam jiõčč jiõnstemliipp da vaalkäittmõõžž seeilteeʹl piijjâm šteemplõʹsttum liipp konfeârtta da liʹjmmjam tõn ǩidd. 5. Looppâst vaalveʹrǧǧneʹǩ peejj ǩidd vaalkonfeârt da vuâllaǩeeʹrjtum blaaŋk viʹsǩǩes vuõltteemkonfeâʹrtte da vuõlttad tõn väʹlddvaal-luʹvddkådda. Nääiʹt leäk jiõnstam da ååʹn vuäitak vueʹlǧǧed jiõnstempääiʹǩest meädda. Ǩeäʹst vuäǯǯak vieʹǩǩ? </p>
<p>Vaalveʹrǧǧneeʹǩǩ vuäʹpste da mättʼte tuu pukin vueʹjjin. Jõs leäk pannaainâs, raauk seeʹst äʹšštobddâmvieʹǩǩ. veäʹǩǩvuõđ. Vaalpeiʹvven jiõnstempääiʹǩest lij vaalveäʹǩǩteei. Jõs jiõk jiõčč pââst tiuddeet jiõnstemliipp, vuäitak raukkâd vaalveäʹǩǩteei veäʹǩǩen jiõnstemsâjja. Vaalveäʹǩǩteeʹjen vuäitt leeʹd ǩii-ne nåkam person, koon leäk jiõčč vaʹlljääm, håʹt mâka ǩii-ne ruått. Vaalveäʹǩǩteei ij vuäǯǯ särnnad ni ǩeäzz, ǩeän jiõnstak. Dommjiõnstumuš Jõs leäk vääiveʹld lammšõõvvâm leʹbe kuʹǩesäiggsaž puõcci, teʹl vuäitak jiõnsted ooudbeäʹlnn dååma. Vaalveʹrǧǧneǩ puätt teʹl domoi. Teʹl ko hääʹlääk jiõnsted dååma, sååit leʹbe vuõlttâd tiuddum blaaŋk jiijjad kååʹdd väʹlddvaalluʹvddkådda. Luʹvddkååʹdd teʹlfon-nââmar kaaunak iʹlmmtemkoortstad. Iʹlmmtõõttmõš dommjiõnstumuužžâst âlgg tuejjeed 10.1.2012 čiâss 16 mõõneeʹst. Jõs riâžžât nuʹbb vaal, iʹlmmtõõttmõš dommjiõnstumuʹšše âlgg tuejjeed 24.1.2012 čiâss 16 mõõneeʹst. Jõs leäk iʹlmmtõõttâm dommjiõnstumuʹšše vuõssmõs vaalin, teʹl ij taarbâž tuejjeed ođđ iʹlmmtõõzz. Jõs tuʹst lij ruåđihoiʹddjeei, da son hääʹlad jiõnsted dommjiõnstem õhttvuõđâst, teʹl âʹlǧǧe uʹvdded še suu teâđ väʹlddvaal-luʹvddkådda Hospitaalin da stroittliʹn vuäitt jiõnsted ooudbeäʹlnn. Lââʹss teâđaid: </p>
<p>Vuõiggâdvuõttministeria www.vaalit.fi</p>
</body></document>
