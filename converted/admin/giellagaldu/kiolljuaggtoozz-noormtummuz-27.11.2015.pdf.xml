<document xml:lang="sms" id="no_id"><header><title/><genre code="admin"/><author><unknown/></author><year>2015</year><wordcount>225</wordcount><conversion_status type="standard"/><availability><license type="standard"/></availability><origFileName>Ǩiõlljuâǥǥtõõzz-noormtummuž-27.11.2015.pdf</origFileName><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p><em type="bold">Nuõrttsääʹm ǩiõlljuâǥǥtõõzz noormtummuž 27.11.2015 Nuõrttsääʹmǩiõl nomiini abessiivâst räʹtǩǩeem-miârk, jõs sääʹnn poott t-buʹkvaaʹje </em></p>
<p>Ǩiõlljuâǥǥtõs siâzztââll räʹtǩǩeem-miârk âânnmõõžž nomiini abessiivâst, ko sääʹnn poott tbukvaaʹje: ouddm. aautʼtää. Sääʹmǩiõl ǩiõllvuäʹppes škoouʹli vääras -ǩeeʹrjest lij vuäppõs, što ââʹnet certldõõǥǥ, jõs sääʹnn poott t-bukvaaʹje. Lääʹdd-sääʹm sääʹnǩeeʹrjest leät âânnam kuuitâǥ räʹtǩǩeemmiârk, ouddm. s. 165 põõrtʼtää.</p>
<p>Såbberest puõʹđi ouʹdde, što ǩiõlljuâǥǥtõõzz âlgg puõttivuõđâst ǩiõttʼtõõllâd certldõõǥǥ âânnmõõžž da nomiini abessiiv -tta-loopp âânnmõõžž, ko tän räjja leät âânnam pâi -taa da -tää-looppid.</p>
<p><em type="bold">Nuõrttsääʹmǩiõl täävtummše vuäʹpstõõzzid </em></p>
<p>Ǩiõlljuâǥǥtõs priimi Merja Fofonoov noorrâm vuäʹpstõõzzid nuõrttsääʹmǩiõl saaʹni täävtummšest:</p>
<p>Konsonanttõõzzin vueiʹvv-vuâkkõssân vueiʹtte ââʹnned, što õhtt konsonanttmiârkk pääcc puõʹtti tavvu. <em type="italic">yxx yx-x </em><em type="italic">vuäʹstted vuäʹst-ted </em><em type="italic">mainsted mains-ted </em><em type="italic">kåʹmrded kåʹmr-ded </em></p>
<p>Täävvcertldõõǥǥ päiʹǩǩ lij teeʹmestiõtt mâŋŋa vokaali da diftooŋŋi mâŋŋa. <em type="italic">ǩeeuʹniǩ ǩeeuʹ-niǩ </em><em type="italic">kueʹlest kueʹ-lest </em><em type="italic">haaʹlääm haaʹ-lääm </em><em type="italic">vuõiʹnim vuõiʹ-nim </em></p>
<p>Täävvcertldõõǥǥ päiʹǩǩ konsonanttõõzzâst lij mâŋŋa räʹtǩǩeem-miârk, vueiʹvv-vuâkkõõzz mieʹldd nuʹtt što konsonanttõõzz mââimõs konsonantt alttad puõʹtti tääv. <em type="italic">mättʼted mättʼ-ted </em></p>
<p>Teeʹkst ǩiõttʼtõõllmõõžžâst riâddvaajtõõzzâst täävvcertldõõǥǥ päiʹǩǩ lij vokaal leʹbe diftooŋŋ, da tõid seuʹrrjeei teeʹmestiõtt mâŋŋa riâdd looppâst. Riâdd ij vueiʹt äʹlǧǧed teeʹmestiõttin.</p>
<p><em type="bold">Nuõrttsääʹmǩiõl ǩeeʹrjtummuš teâttmašinain </em></p>
<p>Nuõrttsääʹm ǩiõlljuâǥǥtõs siâzztââll, što nuõrttsääʹmǩiõl teâttmašinain ǩeeʹrjteʹmmen ââʹnet Tim Feist -näppäimistöajuri meâldlaž miârkid, ko ǩeeʹrjtet teeʹmestiõtt ʹ , räʹtǩǩeem-miârk ʼ da raʹvves tääʹzz miârkk ˈ.</p>
<p>Ǩiõlljuâǥǥtõs tuâtt, što sääʹmǩiõl ǩeeʹrjtummuš teâttmašinain oʹnnast pueʹrben Tim Feist -näppäimistöajuriin, ko Windows jiijjâs ajuri ij tuåim nuʹtt puârast nuõrttsääʹmǩiõlâst. Tim Feist -näppäimistöajuri pirr vuäitt kõõččâd Tiina Sanila-Aikiost (tiina(at)sanila.fi). Son juâkk tõn ođđmõs versio da vuäitt še vuäʹpsted âânnmõõžžâst.</p>
</body></document>
