<document xml:lang="sms" id="no_id"><header><title/><genre code="admin"/><author><unknown/></author><year>2016</year><wordcount>571</wordcount><conversion_status type="standard"/><availability><license type="standard"/></availability><origFileName>Ǩiõlljuâǥǥtõõzz-noormtummuž-6.-7.4.2016.pdf</origFileName><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p><em type="bold">Nuõrttsääʹm ǩiõlljuâǥǥtõõzz såbbar 6.-7.4.2016 noormtummuž </em></p>
<p><em type="bold">Nuõrttsääʹmǩiõl vokaalvariaant </em></p>
<p>Ouddmiârkkân nyt-sääʹnest lie koumm variaant, kook puk käunnʼje sääʹnnǩeeʹrjest: ååʹn ~ ââʹn ~ eeʹn. Suõʹnnʼjel suõmâst lie kueʹhtt variaant ååʹn ~ ââʹn. Ââʹn-variaant õhttvuõđâst lij šiõǥǥ vuâmmšed, što ååʹbleǩ vuäitt še miârkkšõõvvâd ââʹnned-veeʹrb õõutilååǥǥ 2. persoon imperatiivååʹbleǩ <span type="quote">“käytä, pidä”</span>. Paaččjooǥǥ suõmâst lij eeʹn-variantt. Ǩiõlljuâǥǥtõs tuâtt, što täk ååʹbleǩ lie variaant kõskkneez. Ǩiõlljuâǥǥtõs liʹnnjai, što ij vääʹld peäʹl õhttnaž saaʹni variaanti ââʹnnma. Ǩiõlljuâǥtõs ceälkk veâl variaanti pirr, što ǩeeʹrjteei vuäiʹtte vaʹlljeed ââʹnnmes variaantid jiiʹjjez ǩiõlltuâkkaz mieʹldd da ââʹnned tõid vääʹldeeʹl lokku, što âʹnne vaʹlljemmes variaantid seämma teeʹkstest meäʹrmeâldlânji. Ǩiõlljuâǥǥtõõzz miõlâst ǩiõlâst õnnum variaantid õõlǥči seeilted da ruõkkâd sääʹnnliistid nuʹtt jiânnai ko pâstt, što tõk piâzzče mieʹldd še ǩeeʹrjtum ǩiõʹlle. Saaʹnid šâdd ruõkkâd nuʹtt, što puätt õuʹdde, koon suõmâst sääʹnn lij õnnum. Tõt hiâlpat sääʹnnǩiiʹrji õõʹnnʼjid. Ååʹn sääʹnnǩiiʹrjin lij ââʹnnmest nääʹll, koin suõm lie räätktõllum saaʹni mâŋŋa nuʹtt, što (P) miârkkšââvv Paaččjooǥǥ suõm, (N) Njuõttjääuʹr suõm da (K) miârkkšââvv tõn, što sääʹnn lij tobddum ǩiʹlddsääʹmǩiõlâst. <em type="bold">Kuällasmiârk/-certldõõǥǥ (yhdysviivan) âânnmõš sääʹmǩiõlâst </em></p>
<p>Ǩiõlljuâǥǥtõs siâzztââll kuällasmiârk/-certldõõǥǥ âânnmõõžž puõʹtti õhttvuõđin: - kuällas-saaʹnin teʹl ko sääʹn vuõssmõs vueʹzz looppâst lij seämma bukva (konsonantt leʹbe vokaal), kååʹtt alttad sääʹn nuuʹbb vueʹzz: ouddm. kuärram-mašina, ǩiõtt-tuejj, turaška-autt, mašina-automaatio - kuällas-saaʹnin teʹl ko sääʹn vuõssmõs vueʹzz looppâst lij miâlggâd seämmanallšem bukva, kååʹtt alttad sääʹn nuuʹbb vueʹzz: ouddm. koummlo-õhtt, meäʹcc-čuâǥǥas, vueiʹnnemnallaâânnmõš, mašina-äuʹǩǩ, artikla-äʹšš a-â-å-ä, c-č, đ-d, ǧ-g, ǥ-g, k-ǩ, o-õ, s-š, z-ž - ko sääʹn mâŋŋa lij õhttõspartikkel, ouddmiârk: <em type="bold">lääddas säämas ouddmiârkk </em>-han, -hän -han, -i, -a, -ala muʹst-han, tuʹst-i, tâm-a -han, -hän (kysymyksissä) -son mâiʹd-son, koozz-son -ka, -kä -ǥa ~ -ga ~ -ka jeäʹp-ǥa, ij-ga, jie-ka -kin -i nuʹtt-i -kin (vuorostaan) ǥõs ~ -gõs ~ -õs ~ -jõs, -mes muäna-õs, mij-mes -ko, -kö -a, -ǥo ~ -go ~ -o ~ -ko lij-a, lij-ǥo, ton-go, -kos, -kös -ǥos ~ -ǥõs, -mana lij-ǥos, ij-ǥõs, nuʹtt-mana -pa, -pä -ba, -i, -âs muʹst-ba, nuʹtt-i - kuällasvueʹzzi (yhdysosien) räʹtǩǩeem diõtt, ouddm.: o kuällas-sääʹn vueʹssen lij vuännõs (lyhenne): MM-ǩeâštõõttmõš, JTP-kõõskõs, ALV-nââmar o kuällas-sääʹn vueʹssen lij bukva, nââmar, kuhttu leʹbe jeeʹres miârkk: D-vitamiin, 70-eeʹjjprääʹzneǩ, @-miârkk, A4-põʹmmai, B2-vitamiin o kuällas-sääʹn vueʹssen lij erisnimi: Feodoroff-nõmmsaž o kuällas-sääʹn vueʹssen lie määŋg sääʹn: pro gradu -tuʹtǩǩõs, Mäʹhtt säärnam säämas -ǩiõlltuâjjpääʹjj </p>
<p>Nuõrttsääʹm ǩiõlljuâǥǥtõs ceälkk, što nomiini abessiiv -tää/-taa -lopp lij sââʹjjǩieʹčč (sijapääte) seämmanalla ko ouddmiârkkân lokatiivâst lij -st. Ǩiõlljuâǥǥtõs ceälkk, što tõt lij mõõnni såbbrest tuʹmmjam, što siâzztõõlât räʹtǩǩeem-miârk âânnmõõžž nomiini abessiivâst. Seämmanalla ko Sääʹmǩiõl ǩiõllvuäʹppes škoouʹli vääras -ǩeeʹrjest lij vuäpstum ââʹnned räʹtǩǩeemmiârk koumm seämma konsonaant kõõskâst, vuäitt räʹtǩǩeem-miârk ââʹnned še kueiʹt konsonaant kõõskâst jiõnneemvuäʹpstõssân (ouddm. ǩiõlʼlaž, musikaalʼlaž, sosiaalʼlaž). </p>
<p><em type="bold">Tuâjnõõmi raajjâm veeʹrbin da tuâjnõõmi soojtem </em></p>
<p>Vuäppõõzz lie PDF-dokumeentâst <span type="quote">“Tuâjnõõmi raajjâm veeʹrbin da tuâjnõõmi soojtem”</span> <em type="bold">jj-ǩeäjjlaž nomiini määŋgailååkk </em></p>
<p>Nuõrttsääʹmǩiõllsaž õõut-tävvsaž nomiini, kook poʹtte -jj-bukvain, leät âânnam määŋgailååǥǥast mââimõs bukvan nuʹtt i ko j. Ouddm. tuâjj (tuâi, tuõjju), suõjj (suõi, suâjja), sââʹjj (sââi, sâjja), pââʹjj (pââi, pâjja), šlaajj (-šlaai, -šlaʹjje), kuõjj (kuõj, kuõjju), čåuʹjj (-čååuʹj, -čåujja), saujj (saauj, sauʹjje), siõjj (siõj, siõʹjje), trieʹjj (trieʹj, treâjja), vuäjj (vuäj, -vuåjˈju). Ǩiõlljuâǥǥtõs siâzztââll, što nuõrttsääʹmǩiõllsaž nomiinin, kook poʹtte -jj-bukvain, ââʹnet määŋgailååǥǥâst j-bukva looppâst. Nuuʹbbi saaʹnivuiʹm kõõččmõõžžâst lij jj-j tääʹssmuuttâs. <em type="bold">Oummu nõõmi ǩeeʹrjtummuš nuõrttsääʹmǩiõlâst </em></p>
<p>Oummu nõõmid ǩeeʹrjtet nuõrttsääʹmǩiõlâst kueiʹtnalla: sääʹmnalla sokknõmm-risttnõmm da risttnõmm-sokknõmm mâʹte lääʹddǩiõlâst. Vuäʹmmnalla pâi risttnõõm leät soojtam, leâʹša ânnʼjõžääiʹj leät soojtam še sokknõõmid.</p>
<p>Nuõrttsääʹm ǩiõlljuâǥǥtõs siâzztââll, što nuõrttsääʹmǩiõlâst nõõmi ǩeeʹrjtemjärjstõs lij sokknõmmristtnõmm, koin tåʹlǩ risttnõõm soojtet sääʹmǩiõl takai soojtem-maalli mieʹldd. Ǩiõlltuâjjlaž juätkk nõõmi soojtem-maalli raajjmõõžž da ǩiõlljuâǥǥtõs ǩiõttʼtââll maallid mâʹŋŋlest. <em type="bold"><span type="quote">”Teitittely”</span> jåårǥlâttmõš nuõrttsääʹmǩiõʹlle </em>Nuõrttsääʹm ǩiõlljuâǥǥtõs siâzztââll, što teittely-ååʹbleǩ jåårǥlââʹttet nuõrttsääʹmǩiõʹlle nuʹtt, što ââʹnet õõutilååǥǥ nuuʹbb persoon, ko sääʹmǩiõlâst jie toobd teitittely-maall. </p>
</body></document>
