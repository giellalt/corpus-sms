<document xml:lang="sms" id="no_id"><header><title/><genre code="admin"/><author><unknown/></author><wordcount>534</wordcount><conversion_status type="standard"/><availability><license type="standard"/></availability><origFileName>http://www.giella.org/wp-content/uploads/2014/02/Nu%C3%B5rtts%C3%A4%C3%A4%CA%B9m%C7%A9i%C3%B5l-ku%C3%A4llas-s%C3%A4%C3%A4%CA%B9n1.pdf</origFileName><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header>
<body>
<p>NUÕRTTSÄÄʹMǨIÕL KUÄLLAS-SÄÄʹN</p>
<p><em type="bold">Kuällas-sääʹn </em></p>
<p>Kuällas-sääʹnn lij sääʹnn, kååʹtt lij rajjum kueʹhtten leʹbe mäŋggsab vueʹzzest: <em type="italic">ǩiõll + seminaar = ǩiõllseminaar, säiʹmm + čâʹlmm + ǩeʹrjj = säiʹmmčâʹlmmǩeʹrjj </em></p>
<p>Kuällas-sääʹn alggvueʹss lij meäʹrtõsvueʹss da mââimõs vueʹss vuâđđvueʹss.</p>
<p>Kuällas-sääʹn koʹlle õʹhtte nuʹtt nânnsânji, što tõin lij õhttsaž miârktõs. Kuällas-sääʹnn vuäitt leeʹd õhtt tiŋgg, äʹšš, päiʹǩǩ, tuâjj dno. nõõmtõs leʹbe nõmm.</p>
<p>Kuällas-sääʹnn toiʹmmai ciâlkki seʹst õhttân sääʹnnen: <em type="italic">Kaassoođi lie viõlggâd. Mäʹrjj reâugg pââibužškooulâst. </em></p>
<p>Kuällas-sääʹn ǩeeʹrjtet tääuʹjben õʹhtte, sääʹnnleett saaʹnid ǩeeʹrjtet čorru.</p>
<p>Sääʹmǩiõlâst ǩiõli nõõm lie kuällas-sääʹn, ko lääʹddǩiõlâst tõk lie sääʹnnleett. <em type="italic">nuõrttsääʹmǩiõll – koltansaamen kieli, lääʹddǩiõll – suomen kieli </em></p>
<p>Mainstum ǩiõlâst väʹlddteädd lij kuällas-sääʹn vuõssmõs vueʹzzest: Jeäʹrtõssân sääʹnnlett, koon vueʹzzid cieʹlǩet seämma teäddain: pä ärnai ǩeʹrjj </p>
<p>Kuällas-sääʹn vueʹzzi kõʹsǩǩe ij vueiʹt lââʹzzted taʹrǩsmõʹtti meäʹrtõõzz. Ouddm. kuällas-sääʹn <em type="italic">neäʹttelpeiʹvv (lä. viikonpäivä) </em>kõʹsǩǩe ij vueiʹt lââʹzzted adjektiiv mâʹte sääʹnnleett <em type="italic">neäʹttel peiʹvv (lä. viikon päivä) </em>vueʹzzi kõʹsǩǩe vuäitt: <em type="italic">neäʹttel pakksumus peiʹvv (lä. viikon kuumin päivä) </em>. </p>
<p>Nuõrttsääʹmǩiõl kuällas-sääʹn vuäiʹtte leeʹd: - substantiiv <em type="italic">tuâjjäiʹǧǧ, tueʹlesveärr, ǩeʹrjjkaupp, žeevaidåhttar, pääʹnnhäʹrjj, säähharpõlvv, vuõddâsredd, vuõptthäʹrjj, jueʹlǧǧpäll, rosttovkääʹlles, râvväuʹdd, mueʹrjjsââidõs, tiuddčääʹcc </em>- adjektiiv <em type="italic">õõutmiõllsaž, kuʹǩesvuärddsaž, kooumekksaž </em>- adveeʹrb <em type="italic">mââibeäʹlnn, pââiårra </em>- veeʹrb <em type="italic">pâiʹlǩiõččâd ~ pâʹjjelǩiõččâd </em>- lååkksääʹn / numeraal <em type="italic">konmlååʹǩǩ, kuâhttlo, koummlokueʹhtt </em>- konjuŋktio <em type="italic">ouʹddelgo ~ õuʹddelgo </em></p>
<p>Kuällas-sääʹn vuäiʹtte leeʹd vueʹluum leʹbe paalduum.</p>
<p>Vueʹluum kuällas-sääʹn lie nåkam, koin lij meäʹrtõsvueʹss da vuâđđvueʹss: <em type="italic">jäuʹrrkueʹll, škooulnijdd </em></p>
<p>Paalduum kuällas-saaʹnin lij kuällasmiârkk saaʹni kõõskâst: <em type="italic">tulkk-jåårǥlõʹtti, tällõsjååʹđteei-vaaldâšmjååʹđteei, psykolooglaž-pedagooglaž, Ruõcc-Taarr </em></p>
<p>Takainalla kuällas-sääʹn meäʹrtõsvueʹzzest ââʹnet nominatiiv: <em type="italic">čõhččpeiʹvv, jueʹlǧǧsuõrmm </em></p>
<p>Nominatiiv ââʹnet teʹl še, ko vuâđđvueʹzzest lij veeʹrbest rajjum substantiiv da meäʹrtõsvueʹzzest objeʹktt: <em type="italic">ǩiõlltuʹtǩǩeei, äʹšštobddi, muõrrluâddai, čuõškkvuâppai, auttpõõssmõš </em></p>
<p>Genetiiv ââʹnet meäʹrtõsvueʹzzest teʹl, ko vuâđđvueʹzz refereeʹntest lij mõõnnallšem õhttvuõtt meäʹrtõsvueʹzz referentta: <em type="italic">pieʹnnepõõrtâž, jieʹrjpäskk, skaʹrripääʹnn, teârmmazpuäǥǥanj, siidsååbbar, sääʹmvuʹvdd </em></p>
<p>Adjektiiv lij kuällas-sääʹn meäʹrtõsvueʹzzest attributtååʹblǩest: <em type="italic">ruõʹpssesluukk, viõʹlǧǧesleiʹbb, čaʹppesleiʹbb, sueʹlesnjuhččâm </em></p>
<p><em type="bold">Kuällas-saaʹni ǩeeʹrjtem </em></p>
<p>Kuällas-saaʹnid ǩeeʹrjtet takainalla õhttân sääʹnnen õhttõsmiârktää da kõõsktää (kuʹǩes sääʹn še).</p>
<p>Kuällasmiârk ââʹnet - kuällasvueʹzzi (yhdysosien) räʹtǩǩeem diõtt, ouddm.: ● kuällas-sääʹn vueʹssen lij vuännõs (lyhenne): <em type="italic">MM-ǩeâštõõttmõš, JTP-kõõskõs, ALV-nââmar </em>● kuällas-sääʹn vueʹssen lij bukva, nââmar, kuhttu leʹbe jeeʹres miârkk: <em type="italic">D-vitamiin, 70-eeʹjjprääʹzneǩ, @-miârkk, A4-põʹmmai, B2-vitamiin </em>● kuällas-sääʹn vueʹssen lij nõmm: <em type="italic">Feodoroff-nõmmsaž, Inarilainen-lõstt, Saujj- </em></p>
<p><em type="italic">Sääʹmjânnam, Siwa-kaupp, Mäʹrjj-vuäʹbb, Heʹlssen-mäʹtǩǩ </em>● kuällas-sääʹn vueʹssen lij jeeʹres ǩiõl sääʹnn: <em type="italic">pop-joukk, Jyväskylä-gåårad </em>● jõs kuällas-sääʹn vueʹssen lij sääʹnnlett, tõn rääʹtǩet kuällasmiârkin da lââʹssen jeeʹres vueʹzz da sääʹnnleett kõʹsǩǩe kueʹđet kõõsk: <em type="italic">pro gradu -tuʹtǩǩõs </em>, <em type="italic">Mäʹhtt säärnam säämas -ǩiõlltuâjjpääʹjj, Felgen Orkester -joukk. </em>Kuällasmiârk jeät rääʹtǩtuku sääʹnest, koozz tõt lij kuällstum: <em type="italic">pro gradu -tuʹtǩǩõs. </em>- paalduum kuällas-saaʹnin: <em type="italic">tulkk-jåårǥlõʹtti, Lääʹddjânnam-Ruõcc </em>- ko kuällstet kueʹhtt leʹbe jäänab kuällas-sääʹn õhttân sääʹnnen: <em type="italic">päärnai- da nuõriškooul, sääʹmpääʹrn da -niõđ </em>- ko sääʹn meäʹrtõsvueʹss poott seämma bukvaaʹje (konsonantt leʹbe vokaal), koin vuâđđvueʹss älgg: <em type="italic">kuärram-mašina, ǩiõtt-tuejj, turaška-autt, mašina-automaatio </em>- ko sääʹn meäʹrtõsvueʹss poott miâlggâd seämmanallšem bukvaaʹje, koin vuâđđvueʹss älgg: <em type="italic">koummlo-õhtt, meäʹcc-čuâǥǥas, vueiʹnnemnalla-âânnmõš, mašina-äuʹǩǩ, artikla-äʹšš </em>miâlggâd seämmanallšem bukva: a-â-å-ä, c-č, đ-d, ǧ-g, ǥ-g, k-ǩ, o-õ, s-š, z-ž </p>
<p>Ni kuäbba peälla kuällasmiârk jeät takainalla kuõđđu kuäras kõõsk. Ij nääiʹt: <em type="italic">Näskk -sieʹss, Kõskk -Lääʹddjânnam, EU -riikk </em>Peʹce nääiʹt: <em type="italic">Näskk-sieʹss, Kõskk-Lääʹddjânnam, EU-riikk </em></p>
<p>Ko meäʹrtõsvueʹss lij sääʹnnjoukk, de meäʹrtõsvueʹzz da kuällasmiârk kõʹsǩǩe kueʹđet õõut kuäras kõõsk: <em type="italic">Turrvueiʹvv da täʹlvv -ǩeʹrjj, Felgen Orkester -joukk, Gran Canaria -mäʹtǩǩ, Äʹnn Mäʹrjj -kuäʹsǩǩ </em></p>
<p>Ko meäʹrtõsvueʹssen lij sääʹnnjoukk, mii lij kuällstum kuällasmiârkin, de meäʹrtõsvueʹzz da vuâđđvueʹzz kõʹsǩǩe jeät kuõđđu kõõsk: <em type="italic">Piâtt-Ääʹrhep-räukk, Uʹlljan-Maaʹren-äkk, 20-30-âkksaž </em></p>
<p>Teâttkääiv:</p>
<p>Johanna Ijäs, looǥǥâlm Sääʹm Ǩiõllkaʹlddi <span type="quote">“Giellagáhtten, normerenbargu ja tearbmabargu sámegielain”</span> -seminaarâst Aanrest 6.10.2015</p>
<p>Aanarsääʹmǩiõl ǩiõlljuâǥǥtõõzz påʹrddǩeʹrjj 18.3.2016:</p>
<p>Kielikello 2/2011: Nominatiivi vai genetiivi yhdyssanan alussa?</p>
</body></document>
