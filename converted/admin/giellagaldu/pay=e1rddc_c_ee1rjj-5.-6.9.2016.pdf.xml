<document xml:lang="sms" id="no_id"><header><title/><genre code="admin"/><author><unknown/></author><year>2016</year><wordcount>896</wordcount><conversion_status type="standard"/><availability><license type="standard"/></availability><origFileName>http://www.giella.org/wp-content/uploads/2014/02/P%C3%A5%CA%B9rdd%C7%A9e%CA%B9rjj-5.-6.9.2016.pdf</origFileName><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p>Sääʹm Ǩiõllkaʹlddi -juätkkprojeeʹkt nuõrttsääʹm ǩiõlljuâǥǥtõõzz sååbbar 3/2016 PÅʹRDDǨEʹRJJ</p>
<p>Äiʹǧǧ da päiʹǩǩ:</p>
<p>Vuõssargg 5.9.2016 čiâss 10.15 – 16.25 Mââibargg 6.9.2016 čiâss 10.05 – 15.45 Aanar, Sääʹmkulttuurkõõskõs Sajos, Sisti-sååbbarlõnnj (3. ǩeʹrdd) Sååbbarneeʹǩǩ:</p>
<p>Tiina Sanila-Aikio, ǩiõlljuâǥǥtõõzz saaǥǥjååʹđteei (puõʹđi såbbra 5.9.2106 čiâss 11.55, saaǥǥjååʹđteejen čiâss 12.20 ääʹljeeʹl)</p>
<p>Erkki Lumisalmi, ǩiõlljuâǥǥtõõzz väärrsaaǥǥjååʹđteei (saaǥǥjååʹđteejen 5.9.2016 čiâss 12.20 räjja) Seija Sivertsen, vuäzzlaž (puõʹđi såbbra 6.9.2016 čiâss 15.00)</p>
<p>Natalia Vaskova, vuäzzlaž (puõʹđi såbbra 5.9.2016 čiâss 13.45)</p>
<p>Hilkka Fofonoff, väärrvuäzzlaž Miika Lehtinen, väärrvuäzzlaž</p>
<p>Raija Lehtola, väärrvuäzzlaž</p>
<p>Zoja Nosova, väärrvuäzzlaž Terhi Harju, nuõrttsääʹm ǩiõlltuâjjlaž Merja Fofonoff, Sääʹmteeʹǧǧ ǩiõlljåårǥlõʹtti, äʹšštobddi Eino Koponen, äʹšštobddi <em type="bold">1. Såbbar ääʹvummuš </em></p>
<p>Sääʹm Ǩiõllkaʹlddi nuõrttsääʹm ǩiõlljuâǥǥtõõzz väärrsaaǥǥjååʹđteei Erkki Lumisalmi ääʹvii såbbar čiâss 10.15. <em type="bold">2. Såbbar lääǥǥlažvuõtt da mieʹrreemvääldlažvuõtt </em></p>
<p>Sääʹm Ǩiõllkaʹlddi tuâjjriâššmõõžž 26 §:ff mieʹldd ǩiõlljuâǥǥtõõzzid âlgg tuåimted sååbbarkååčč, äʹššliist da jeeʹres äʹššpõʹmmjid uuʹccmõõzzâst koumm neäʹttel (21 peeiʹv) ouddâl såbbar. Sååbbarkååččaid vuõltteet e-pååʹšt mieʹldd. Sääʹm Ǩiõllkaʹlddi tuâjjriâššmõõžž 32 §:ff mieʹldd ǩiõlljuâǥǥtõõzz lie mieʹrreemvääldla, ko uuʹccmõssân pieʹll vuäzzlain lij såbbrest.</p>
<p>Eʹtǩǩõs: Såbbar tuõđât lääǥǥliʹžžen da mieʹrreemvääldliʹžžen.</p>
<p>Tuʹmmstõk: Eʹtǩǩõõzz meâldlânji. Sååbbarpõʹmmai lie vuõlttuum 15.8.2016, 21 peeiʹv ouddâl såbbar. Såbbrest lie pääiʹǩ âʹlnn ǩiõlljuâǥǥtõõzz vuäzzlaž Erkki Lumisalmi da väärrvuäzzlaž Hilkka Fofonoff di ǩiõlltuâjjlaž Terhi Harju, da äʹšštobddjen Eino Koponen di Sääʹmteeʹǧǧ ǩiõlljååʹrǥlõtti Merja Fofonoff. <em type="bold">3. Såbbar äʹššliist priimmâm </em></p>
<p>Eʹtǩǩõs: Priimât aaʹšši puõʹtti ǩiõttʼtõõllâmjiârǥ: 4. Såbbar påʹrddǩeeʹrjtaʹrǩǩeeʹji vaʹlljeem 5. Noormtummuš: Nââmri deminutiivi soojtem 6. Noormtummuš: Nuõrttsääʹmǩiõl kuällas-sääʹn7. Noormtummuš: Leâʹša-sääʹn ǩeeʹrjtem 8. Noormtummuš: Ođđ läiʹnn-/veeʹres-sääʹnnmaall 9. Terminologia: Ođđ terminologia sääʹnnlistt 10. Nuõrttsääʹm ǩiõlljuâǥǥtõõzz puõʹtti såbbar ääiʹjpodd 11. Jeeʹres ääʹšš 12. Såbbar jõskkmõš</p>
<p>Tuʹmmstõk: Priʹmmeš ǩiõttʼtõõllâmjiârǥ. <em type="bold">4. Såbbar påʹrddǩeeʹrjtaʹrǩǩeeʹji vaʹlljeem </em></p>
<p>Eʹtǩǩõs: Vaʹlljeet såbbra kueʹhtt påʹrddǩeeʹrjtaʹrǩǩeei, kook taarbšeʹmmen tuåimmje jiõnilaʹsǩǩeeʹjen.</p>
<p>Tuʹmmstõk: Vaʹlljeeš såbbar påʹrddǩeeʹrjtaʹrǩǩeeʹjen Merja Fofonoff da Hilkka Fofonoff, kook taarbšeʹmmen tuåimmje jiõnilaʹsǩǩeeʹjen. <em type="bold">5. Noormtummuš: Nââmri nõõmi soojtem </em></p>
<p>Nuõrttsääʹm ǩiõlljuâǥǥtõs tuʹmmji såbbrest 6.-7.4.2016, što ǩiõlltuâjjlaž valmštõõlškuätt nââmri nõõmi soojtummuž. Ǩiõlltuâjjlaž lij raajjâm taullõõǥǥ nââmri nõõmi soojtummšest. Taullõõǥǥ <span type="quote">”Nââmri nõõmi soojtummuš_19072016”</span> leät juâkkam ǩiõlljuâǥǥtõõzz vuäzzlaid da väärrvuäzzlaid Google Docs -kääzzkõõzz pääiʹǩ da sij lie vuäittam kommentâʹstted tõn juʹn ouddâl såbbar. Eʹtǩǩõs: Mõõnât taullõõǥǥ čõõđ da priimât nuõrttsääʹmǩiõl nââmri nõõmi soojtem ouddmiârkid nuʹtt mâʹte tõk taullõõǥǥâst lie. Tuʹmmstõk: Ǩiõlljuâǥǥtõs ǩiõttʼtõõli da priimi taullõõǥǥ muttsivuiʹm. Äʹšštobddi Eino Koponen cieʹlǩi, što täk nââmar jie leäkku deminutiiv, a tõk lie nââmri nõõm, koi õõutilååǥǥ nominatiiv lij jeeʹresnallšem ko deminutiiv, leâša tõk såʹjje mâʹte deminutiiv. Tiina Sanila-Aikio puõʹđi såbbra čiâss 11.55.</p>
<p>Tiina Sanila-Aikio tuåimi saaǥǥjååʹđteeʹjen tän ääʹšš ǩiõttʼtõõllâm mâŋŋa. <em type="bold">6. Noormtummuš: Nuõrttsääʹmǩiõl kuällas-sääʹn </em></p>
<p>Ǩiõlltuâjjlaž lij noorrâm vuäʹppõõzzid nuõrttsääʹmǩiõl kuällas-saaʹni pirr tâʹvv- da aanarsääʹmǩiõllsaž de lääʹddǩiõllsaž materiaal vuâđald. Vuäʹppõõzz lie mieʹlddõssân (Mieʹlddõs1_Nuõrttsääʹmǩiõl kuällas-sääʹn). Eʹtǩǩõs: Ǩiõlljuâǥǥtõs ǩiõttʼtââll vuäʹppõõzzid da rääjj taarb mieʹldd muttsid tõid. Ǩiõlljuâǥǥtõs preemm vuäʹppõõzzid nuõrttsääʹmǩiõl kuällas-saaʹni pirr.</p>
<p>Tuʹmmstõk: Eʹtǩǩõõzz meâldlânji. Nuõrttsääʹm ǩiõlljuâǥǥtõs siâzztââll vuäʹppõõzzid nuõrttsääʹmǩiõl kuällas-saaʹni pirr. Vuäʹppõõzz lie mieʹlddõssân. Saǥstõõllmõõžžâst puõʹđi õuʹdde, što kuällas-sääʹn lie jäänab byrokratia-ǩiõll, a tõid kuuitâǥ taarbaš teeʹkstid jåårǥlõõđeeʹl. Ǩiõlâst lij jiânnai vooudlaž variaatio da kuällas-saaʹni ââʹnnem vaajjtââll suõmi mieʹldd. Kuällas-saaʹnin, koin lie kueʹhtt substantiiv, lij täujja nåkam variaatio, što meäʹrtõsvueʹss vuäitt leeʹd nominatiivâst leʹbe genetiivâst. Teʹl, ko meäʹrtõsvueʹss lij genetiivâst, vuäitt leeʹd, što sääʹnn lij-i sääʹnnlett. Såbbrest õʹnneš kõõut čiâss 13.00 - 13.51. Kõõut mâŋŋa pääiʹǩ âlnn leʹjje Tiina Sanila-Aikio, Erkki Lumisalmi, Hilkka Fofonoff, Merja Fofonoff, Eino Koponen, Terhi Harju da Natalia Vaskova.</p>
<p>Natalia Vaskova puõʹđi såbbra čiâss 13.45. Sååbbar jõʹsǩǩeš 5.9.2016 tän ääʹšš ǩiõttʼtõõllâm mâŋŋa čiâss 16.25. 6.9.2016 sååbbar juätkkji čiâss 10.05. Pääiʹǩ âʹlnn leʹjje ǩiõlljuâǥǥtõõzz vuäzzla Tiina Sanila-Aikio, Erkki Lumisalmi da Natalia Vaskova da väärrvuäzzlaž Hilkka Fofonoff de ǩiõlltuâjjlaž Terhi Harju da Sääʹmteeʹǧǧ ǩiõlljååʹrǥlõtti Merja Fofonoff. <em type="bold">7. Noormtummuš: Leâʹša-sääʹn ǩeeʹrjtem </em></p>
<p>Jack Rueter lij vuõlttääm teâttan nuõrttsääʹm ǩiõlljuâǥǥtõʹšše, što leâʹša-sääʹn âlgg ǩeeʹrjted leâˈša (leʹbe teeʹkstin pâi leâša). Suu teâđ lie mieʹlddõssân (Mieʹlddõs2_leâʹša vrd. leâša). Eʹtǩǩõs: Ǩiõlljuâǥǥtõs siâzztââll, što leâʹša-sääʹn ǩeeʹrjtet teeʹmestiõttʼtää leâša. Tuʹmmstõk: Eʹtǩǩõõzz meâldlânji. Leâša-sääʹn variantt lij še leša. Eino Koponen puõʹđi såbbra čiâss 10.15. <em type="bold">8. Noormtummuš: Ođđ läiʹnn-/veeʹres-sääʹnnmaall </em></p>
<p>Ǩiõlltuâjjlaž lij noorrâm taullõõǥǥ (Lainasanamallit_kielijaostolle_syyskuu_2016) ođđ läiʹnn/veeʹres-sääʹnnmaallin. Taullõõǥǥ leät juâkkam ǩiõlljuâǥǥtõõzz vuäzzlaid da vääʹrrvuäzzlaid Google Docs-kääzzkõõzz pääiʹǩ da sij lie vuäittam kommentâʹstted tõn juʹn ouddâl såbbar.</p>
<p>Eʹtǩǩõs: Mõõnât taullõõǥǥ čõõđ da priimât ođđ läiʹnn-/veeʹres-sääʹnnmaallid -ao, -eo, -illi, -o, -olli, -oodi, -otti da -undi-loppsain saaʹnin.</p>
<p>Tuʹmmstõk: Nuõrttsääʹm ǩiõlljuâǥǥtõs ǩiõttʼtõõli ođđ läiʹnn-/veeʹres-sääʹnnmaallid da uuʹdi siâzztõõzz -o, -illi, -odi, -olli, -oodi, -otti, -undi da -XXtikko -loppsain saaʹnin. Taullõk lij mieʹlddõssân. Ǩiõlljuâǥǥtõs tuâtt, što pukid tän räjja noormtum läinnsaaʹnid õõlǥči puõʹtti såbbrest ǩiõččâd obbvuõttân nuʹtt, što seämmanallšem sääʹn leʹčče seämma maall mieʹldd rajjum (ouddmiârkkân apostoll vrd. atom). Ǩiõlltuâjjlaž valmštââll ääʹšš puõʹtti såbbra.</p>
<p>Såbbrest õʹnneš kõõut čiâss 11.25 - 12.25. Kõõut mâŋŋa pääiʹǩ âlnn leʹjje Tiina Sanila-Aikio, Erkki Lumisalmi, Hilkka Fofonoff, Merja Fofonoff, Eino Koponen, Natalia Vaskova da Terhi Harju . <em type="bold">9. Terminologia: Listt ođđ saaʹnin </em></p>
<p>Ǩiõlltuâjjlaž lij noorrâm sääʹnnliist (Terminologia_kielijaostolle_3/2016), koʹst lie eʹtǩǩõõzz ođđ leʹbe juʹn ââʹnnmest leämmaž saaʹnin nuõrttsääʹmǩiõʹlle. Taullõõǥǥ leät juâkkam ǩiõlljuâǥǥtõõzz vuäzzlaid da väärrvuäzzlaid Google Docs -kääzzkõõzz pääiʹǩ da sij lie vuäittam kommentâʹstted tõn juʹn ouddâl såbbar. Eʹtǩǩõs: Ǩiõlljuâǥǥtõs mâânn taullõõǥǥ čõõđ da tuʹmmai, preemm-a taullõõǥǥ saaʹnid. Tuʹmmstõk: Ǩiõlljuâǥǥtõs ǩiõttʼtõõli taullõõǥǥ da raaji muttsid tõõzz. Ǩiõlljuâǥǥtõs uuʹdi siâzztõõzz 28 sääʹnest, kook lie mieʹlddõssân taullõõǥǥâst. Ǩiõlltuâjjlaž valmštââll sääʹnnliist ooudårra puõʹtti såbbra. Seija Sivertsen puõʹđi såbbra čiâss 15.00. <em type="bold">10. Nuõrttsääʹm ǩiõlljuâǥǥtõõzz puõʹtti såbbar ääiʹjpoodd </em></p>
<p>Sääʹm Ǩiõllkaʹlddi tuâjjriâššmõõžž 9 §:ff mieʹldd ǩiõlljuâǥǥtõs âlgg noorõõttâd uuʹccmõsân kooum vuâra eeʹjjest. Såbbrest âlgg tuʹmmjed puõʹtti sååbbarpeeiʹvid. Eʹtǩǩõs: Tuʹmmjet ǩiõlljuâǥǥtõõzz puõʹtti sååbbarpeeiʹv. Tuʹmmstõk: Nuõrttsääʹm ǩiõlljuâǥǥtõõzz puõʹtti sååbbar lij 17.-18.11.2016 Aanrest. <em type="bold">11. Jeeʹres ääʹšš </em></p>
<p>Sääʹmǩiõllsaž åskldõksääʹnnlistt: Sääʹmǩiõʹlle jåårǥlâʹttum ortodooksåskldõõǥǥ kuõskki ǩeeʹrjin leät noorrâm sääʹnnliist. Åskldõsksääʹnnliist õõlǥči puʹhtted ǩiõttʼtõõllmõʹšše puõʹtti ǩiõlljuâǥǥtõõzz såbbra. <em type="bold">12. Såbbar jõskkmõš </em></p>
<p>Saaǥǥjååʹđteei ǩiõrǥti såbbar čiâss 15.45.</p>
<p>Aanrest 6.9.2016</p>
<p>Erkki Lumisalmi</p>
<p>Tiina Sanila-Aikio</p>
<p>Terhi Harjusaaǥǥjååʹđteei 1-5 § saaǥǥjååʹđteei 6-12 § piisar</p>
<p>Merja Fofonoff</p>
<p>Hilkka Fofonoffpåʹrddǩeeʹrjtaʹrǩǩeei påʹrddǩeeʹrjtaʹrǩǩeei</p>
</body></document>
