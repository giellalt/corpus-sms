<document xml:lang="sms" id="no_id"><header><title/><genre code="admin"/><author><unknown/></author><wordcount>764</wordcount><conversion_status type="standard"/><availability><license type="standard"/></availability><multilingual/><origFileName>Saam_Kiollkald_di_vuâkkõõzz.pdf</origFileName><parallel_text xml:lang="sma" location="njoelkedassh_saemien_gielegaaltijasse.pdf"/><parallel_text xml:lang="sme" location="sami_giellagaldu_njuolggadusat.pdf"/><parallel_text xml:lang="smn" location="sami_giellagaldu_njuolgadusah.pdf"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p><em type="bold">Sääʹm Ǩiõllkaʹlddi vuâkkõõzz </em>Ruõccjânnam sääʹmteʹǧǧ lij raʹvvjam vuâkkõõzzid ___.___ 2020. Taarrjânnam sääʹmteʹǧǧ lij raʹvvjam vuâkkõõzzid ___.___ 2020. Lääʹddjânnam sääʹmteʹǧǧ lij raʹvvjam vuâkkõõzzid ___.___ 2020. <em type="bold">1 § Mieʹrr </em>Sääʹm Ǩiõllkaʹlddi lij sääʹm meer õhttsažtâʹvvjânnmallaš äʹšštobddiorgaan sääʹmǩiõlid kuõskki aaʹššin. Sääʹm Ǩiõllkaʹlddi vaʹsttad sääʹmǩiõlid kuõskki tâʹvvjânnmallaš õhttsažtuâj koordinâʹsttmest, nâânummšest da ooudâsviikkmest. Sääʹm Ǩiõllkaʹlddi mieʹrren lij sääʹm ǩeʹrjjǩiõli da mainstemǩiõli raajjâm kulttuuräʹrbbvuõđ seeiltummuš, kâddmõš da ooudâsviikkmõš di sääʹmǩiõli seeiltummuš, nâânummuš da ooudâsviikkmõš vääʹldeeʹl seämmast lokku jeeʹres sääʹmǩiõli taarbid, vaʹǯǯtõõzzid da resuursid. <em type="bold">2 § Tuâj </em>Sääʹm Ǩiõllkaʹlddi vaʹsttad sääʹmǩiõli ǩiõllhuõlâst. Sääʹm Ǩiõllkaʹlddi tuåimmai õhttsaž äʹšštobddiorgaanân sääʹm ǩeʹrjjǩiõli noormtummuž kuõskki aaʹššin. Tääzz koʹlle terminologia noormtummuš da ǩeeʹrjtemvuâkkõõzz. Sääʹm Ǩiõllkaʹlddi tuâjjan lij regsmâʹtted sääʹmǩiõli sannõõzz da veäʹǩǩted nääiʹt vueʹzzstes staaneed sääʹmǩiõli puõʹttiääiʹj. Sääʹm Ǩiõllkaʹlddi oudd ǩiõllõõʹnnʼjid sääʹmǩiõli ââʹnnma õhttneei teâđ, vuäʹppõõzzid da vuäʹpstõõzzid. <em type="bold">3 § Tuåimmjummuž organisâsttmõš </em>Sääʹm Ǩiõllkaʹlddi lij Lääʹddjânnam, Ruõccjânnam da Taarrjânnam sääʹmtiiʹǧǧi vuâđđääm jiõččnaž tuåimmorgaan. Nääʹlest da vaaldšemvuõđlânji Sääʹm Ǩiõllkaʹlddi tuåimmai Taarrjânnam sääʹmteeʹǧǧ õhttvuõđâst, leša tõn jååʹđat jiijjâs halltõs, koʹst puki koolm jânnam sääʹmtiiʹǧǧin lij õõutverddsaž vaaiktõsväʹldd. Sääʹm Ǩiõllkaʹlddjest lie ǩiõlltuâjjla pukin eeʹttkõsttum jânnmin. Puk koolm jânnam sääʹmteeʹǧǧ preʹmme Sääʹm Ǩiõllkaʹlddi vuâkkõõzzid seämmanallšeʹmmen. <em type="bold">4 § Vuõiggâdvuõđ materiaaʹle </em>Lääʹddjânnam, Ruõccjânnam da Taarrjânnam sääʹmteeʹǧǧ vuäiʹtte friijâld ââʹnned da jueʹǩǩed Sääʹm Ǩiõllkaʹlddi puuʹtʼtam da noorrâm materiaal. <em type="bold">5 § Halltõõzz norrõs </em>Sääʹm Ǩiõllkaʹlddi halltõʹsse koʹlle kutt vuäzzla da sij persoonlaž väärrvuäzzla. Juõʹǩǩ jânnam sääʹmteʹǧǧ nõõmat kueʹhtt halltõõzz vuäzzla da väärrvuäzzla. Vuäzzlaid nõõmteʹmmen âlgg teäʹddeed sooǥǥbieʹli kõskksaž tääʹssäärv. Juõʹǩǩ jânnam sääʹmteeʹǧǧest lij õõutverddsaž vasttõs sooǥǥbieʹli tääʹsspeällsaž eeʹttkâsttmõõžžâst halltõõzzâst. Vueʹlǧǧemsââʹjjen lij, što vuäzzlai tuåimmpââʹjj peštt nellj eeʹjj. Juõʹǩǩ jânnam sääʹmteʹǧǧ vuäitt håʹt kuäʹss friijâld nõõmted ođđ halltõõzz vuäzzla ääiʹjab nõõmtum vuäzzla sâjja. Halltõõzz vuäzzlain âlgg leeʹd ämmtallaš ââʹnteeivuõtt sääʹmǩiõlâst da šiõǥǥ ǩiõllvueʹjj tobddmõš. Halltõs riâššââtt jiõčč da vaʹlljad vuäzzleez kõõskâst halltõõzz saaǥǥjååʹđteei da õõut leʹbe kueʹhtt väärrsaaǥǥjååʹđteei. Jõs ǩii-ne halltõõzz vuäzzlain lij cõggnam vuässõõttâd såbbra, kååčč vuõltteet väärrvuäzzliʹžže. Halltõs lij mieʹrreemvääldlaž, ko pääiʹǩ âʹlnn lie uuʹccmõsân nellj vuäzzla da uuʹccmõsân õhtt eeʹttǩeei juõʹǩǩ jânnam sääʹmteeʹǧǧest. Jõs jiõn mâʹnne jiõnsteʹmmen tässa, halltõõzz saaǥǥjååʹđteei jiõnn räʹtǩǩad. <em type="bold">6 § Halltõõzz tuâj </em>Halltõs lij Sääʹm Ǩiõllkaʹlddi pââimõs tuåimmorgaan, da tõʹst lij obbvasttõs tuåimmjummšest. Halltõs vaʹsttad tõʹst, što tuåimmjummuž ämmtallaš kvaliteʹtt pââšš pueʹrren da tuåimmjummuž harjjtet viõkkšânji da viõǥǥâst åårrai šiõtlmi meâldlânji. Halltõs vaʹsttad ämmtallaš ooudâsviikkmest, resuursi ââʹnnmest da priorisâsttmõõžžin di Sääʹm Ǩiõllkaʹlddi tuåimmjummuž kuõskki täävtõõzzi da strategiai raajjmest. Halltõs vuâđđad ǩiõll-luʹvddkååʹdd taarb da resuursi mieʹldd tuåimmjååʹđteei eʹtǩǩõõzzâst. Halltõs preemm tiillǩiõrǥtõõzz, tuåimmčiõlǥtõõzz, täällarvvlõõzz, tuåimmplaan da tuåimmjummuž tuâjjriâššmõõžž. Halltõs nõõmat tuåimmjååʹđteei halltõõzz saaǥǥjååʹđteei eʹtǩǩõõzzâst da Sääʹm Ǩiõllkaʹlddi jeeʹres tuâjjlažkååʹdd tuåimmjååʹđteei eʹtǩǩõõzzâst. <em type="bold">7 § Tuåimmjååʹđteei </em>Sääʹm Ǩiõllkaʹlddi tuåimmjummuž jååʹđat tuåimmjååʹđteei. Tuåimmjååʹđteei vaʹsttad Sääʹm Ǩiõllkaʹlddi siiskâž organisâʹsttmest 6 § meâldlânji primmum raamin. Tuåimmjååʹđteeʹjest lij tuâjjuvddivasttõs Sääʹm Ǩiõllkaʹlddi tuâjjlain. Tuåimmjååʹđteei tuåimmai halltõõzz piisren, valmštââll da pohtt ouʹdde halltõõzz ǩiõttʼtõõllâmnalla puõʹtti aaʹššid da vaʹsttad halltõõzz tuʹmmstõõǥǥi tueiʹmmepiijjmest. Tuåimmjååʹđteei vaʹsttad tõʹst, što tällõõzzlaž tuåimmjummuš lij viõǥǥâst åårrai šiõtlmi meâldlaž. Tuåimmjååʹđteei rääjj täällarvvlõseʹtǩǩõõzz da tiillǩiõrǥtõõzz da teâđat halltõʹsse tuåimmjummuž peäʹlest miârkteei tällõõzzlaž da jeeʹres aaʹššin. Tuåimmjååʹđteeʹjest lij vaaʹri ââʹnnemvuõiggâdvuõtt da väʹlddvuõtt raajjâd jällmõõžž, haʹŋǩǩõõzzid da õhttsažtuâjjkõskkvuõđid kuõskki suåppmõõžžid Sääʹm Ǩiõllkaʹlddi peäʹlest halltõõzz raʹvvjam raamin. Tuåimmjååʹđteeʹjest lij vasttõs iʹlmmted äävai tuâjjpaaiʹǩin da raajjâd eʹtǩǩõõzzid halltõʹsse. <em type="bold">8 § Ǩiõll-luʹvddkåʹdd </em>Oouʹdben åårrai 6 § meâldlânji vuâđđuum ǩiõll-luʹvddkååʹdd vaʹsttee ǩeʹrjjǩiõl noormtummšest, terminologiast da ǩeeʹrjtemvuâkkõõzzin. <em type="bold">9 § Täällarvvlõs da teäggtummuš </em>Sääʹm Ǩiõllkaʹlddi âlgg čuäʹjted eeʹǩǩraportâsttmõõžž õhttvuõđâst Lääʹddjânnam, Ruõccjânnam da Taarrjânnam sääʹmtiiʹǧǧid čiõlǥtõõzz puõʹtti neellj eeʹjj teäggtõstaarbin. Teäggtõstarbbčiõlǥtõs lij vuâđđan sääʹmtiiʹǧǧi kõskksaž saǥstõõllmõõžžin. Täällarvvlõssaǥstõõllmõõžžid âlgg ǩiõrǥted nuʹtt, što juõʹǩǩ jânnam sääʹmteeʹǧǧ vueʹss lij čiõlǥâs ouddâl tõi täällarvvlõsǩiõttʼtõõllmõõžži mieʹrrääiʹjid. Täällarvvlõsǩiõttʼtõõllmõõžž puuđeeʹn Sääʹm Ǩiõllkaʹlddja raajât sääʹmtiiʹǧǧi õhttsaž vuäʹpstõõzz, koʹst puäʹtte ouʹdde tuåimmjummuž kuõskki vuârddmõõžž. Sääʹm Ǩiõllkaʹlddi tuʹmmai jiõčč puåttji da ekksaž pâiʹlpaaʒʒtõõzz ââʹnnmest da vaʹsttad jiõčč vueʹllpaaʒʒtõõzz käʹttmest. <em type="bold">10 § Raportâsttmõš </em>Sääʹm Ǩiõllkaʹlddi âlgg tuåimted Taarrjânnam, Ruõccjânnam da Lääʹddjânnam sääʹmtiiʹǧǧid ođđeeʹjjmannu 15. peivva mõõneeʹst jiijjâs eeʹǩǩčiõlǥtõõzz da täʹlvvmannu 10. peivva mõõneeʹst tiillǩiõrǥtõõzz oouʹdab eeʹjj tuåimmjummšeʹstes. Täk rapoort âʹlǧǧe leeʹd õhttsaž vuäʹpstõõzz meâldla. <em type="bold">11 § Sääʹm Ǩiõllkaʹlddi loopptummuš </em>Jõs koon-ne jânnam sääʹmteʹǧǧ tuʹmmai järrned õhttsažtuâjjorgaanâst, Sääʹm Ǩiõllkaʹlddi jâskk åårrmest rosttovmannu 31. peeiʹv da ääʹššest âlgg iʹlmmted õhtt eeʹǩǩ ouddǩiõʹtte. Iʹlmmtõs âlgg leeʹd ǩeerjlaž. Õõut eeʹjj äiʹǧǧ laʹsǩǩeet tõn kaʹlndareeʹjj looppâst, kuäʹss Sääʹm Ǩiõllkaʹlddi halltõs lij vuäǯǯam iʹlmmtõõzz. Jällmõõžž, õõlǥtõõzzid da vueiʹtlvaž loopptemkuulid jueʹjjet järrnummuž leʹbe loopptummuž õhttvuõđâst kuuli juâkkõõttmõõžž meâldlânji. Tät kuâskk vasttõõzz tuâjjkõskkvuõđin še. Oʹdinakai tuâjjlai tuâjjkõskkvuõđid suåvldet loopptummuž õhttvuõđâst Taarrjânnam tuâjjpirrõslääʹjj da riikk tuâjjlain uvddum lääʹjj šiõtlmid. <em type="bold">12 § Vaiddlõõzzi ǩiõttʼtõõllmõš </em>Vaiddlemaaʹššid ǩiõttʼtõõlât Taarrjânnam vaaldšemlääʹjj šiõtlmi meâldlânji. Halltõõzz nõõmtam ǩiõll-luʹvddkååʹdd tuʹmmjam aaʹššin vaiddlemorgaanân lij Sääʹm Ǩiõllkaʹlddi halltõs. <em type="bold">13 § Viõʹǩǩešõddmõš </em>Vuâkkõõzz šâʹdde viõʹǩǩe, ko sääʹmteeʹǧǧ lie priimmâm vuâkkõõzzid seämmanallšeʹmmen. Taarrjânnam sääʹmteeʹǧǧ tiuddsååbbar vuâđđad tõn mâŋŋa tuåimmjummuž formaalʼlânji Taarrjânnam sääʹmlääʹjj 2–12 § meâldlânji. <em type="bold">14 § Vuâkkõõzzi mottmõš </em>Sääʹmteeʹǧǧ vuäiʹtte raajjâd muttsid vuâkkõõzzid. Muttâz šâʹdde viõʹǩǩe, ko tõk lie primmum seämmanallšeʹmmen juõʹǩǩ eeʹttkõsttum sääʹmteeʹǧǧ tiuddsåbbrest. </p>
</body></document>
