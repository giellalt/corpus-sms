<document xml:lang="sms" id="no_id"><header><title/><genre code="admin"/><author><unknown/></author><year>2016</year><wordcount>1232</wordcount><conversion_status type="standard"/><availability><license type="standard"/></availability><multilingual/><origFileName>http://www.oikeusministerio.fi/material/attachments/om/julkaisut/esitteitaoikeudellisistaasioista/veTu20cZV/Perustuslaki-infosivut_esite_koltans_KORJ_lokakuu2016_1.pdf</origFileName><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p>Valdiaväʹldd Lääʹddjânnmest kooll meera</p>
<p>Mii vuâđđlääʹǩǩ lij? </p>
<p>Vuâđđlääʹǩǩ lij puki lääʹjjšeâttmõõžž da õlmmsa vääʹld âânnmõõžž vuâđđ. Vuâđđlääʹjjest käunnʼje läʹddlai meervääʹld kõskksummuž tuåimmjem-meärrõõzz, äärv da vuâđđjurddi.</p>
<p>Vuâđđlääʹǩǩ meäʹrat persoon da õlmmsa vääʹld kõskksa kõskkvuõđ vuâđid. Tõt âânn seʹst še šeâttmõõžž õlmmsa vääʹld âânnmõõžž vuâđđjurddjin, valdia riâššâm-maallâst da pââimõõzzi valdiaorgaan kõskkvuõđin.</p>
<p>Vuâđđlääʹǩǩ šõõddi viõʹǩǩe 1. peeiʹv pâʹzzlâšttam-mannu 2000. Tõn vuâđđan liâ nellj vuämm vuâđđlääʹjj: halltõsvueʹǩǩ da valdiapeiʹvvriâššmõš di kueʹhtt miniʹsttervasttõõzz kuõskki vuâđđlääʹjj. Tõk šiõtteeš jiõččvuõđ alggeeʹjjin. Parlameʹntt lij mottam vuâđđlääʹjjid eeʹjji määʹttest, leâša valdiameärrõõzz väʹlddååʹbleǩ liâ põõššâm seämmanalla. Ânnʼjõõžž vuâđđlääʹjj liâ taʹrǩǩstum tõn viõʹǩǩešõddmõõžž mâŋŋa.</p>
<p>Vuâđđlääʹjjest nobstââvv vuämm halltõsvueʹjj väʹlddvuâđđjuurd: valdiaväʹldd Lääʹddjânnmest kooll meera, koon eeʹtǩǩad valdiapeeiʹvid noorõõttâm parlameʹntt .</p>
<p type="listitem">• Vuâđđlääʹjj mieʹldd valdiaväʹldd kooll meera. Meerväldda siskkââvv persoon vuõiggâdvuõtt vaikkted õhttsai tuʹmmstõõǥǥi tuejjummša. Vuâđđlääʹjjest liâ staanuum persoon vuõiggâdvuõđ.</p>
<p type="listitem">• Vuâđđlääʹǩǩ teäʹddad Lääʹddjânnam politiikla systteem parlamentaarlaid ååʹblǩid da parlameeʹnt statuuzz pââimõssân valdiaorgaanân. Valdiasåbbar âlgg naaudšed parlameeʹnt naʹddjõõzz. Tääʹssvääʹld presideʹntt tuejjad tuʹmmstõõǥǥes valdiasåbbar valmmštõõllmõõžžâst da räʹtǩǩeemeʹtǩǩõõzzâst.</p>
<p type="listitem">• Parlameʹntt vaalaš väʹlddminiʹstter, koon presideʹntt nõõmad. Jeeʹres miniʹsttrid presideʹntt nõõmad väʹlddminiʹstter čuäʹjtõõzz meâldlânji.</p>
<p type="listitem">• Tääʹssvääʹld presideʹntt jååʹđat Lääʹddjânnam åuggpolitiikk õhttsažtuejjummšest valdiasåbbrin. Presideeʹnt tuejjummuž še åuggpolitiikkâst vuâđđââvv valdiasåbbar valmmštõõllmõʹšše da mieʹttvaikktõʹsse.</p>
<p type="listitem">• Vuâđđlääʹjj mieʹldd Lääʹddjânnam vuässââtt meeraikõskksa õhttsažtuõjju rääuh da ooumažvuõiggâdvuõđi staaneem diõtt.</p>
<p type="listitem">• Lääʹddjânnam lij Euroop Unioon vuäzzlaž.</p>
<p>Lääʹddjânnam lij tiuddväʹlddsaž tääʹssväʹldd</p>
<p xml:lang="vep">1 LÅÅKK</p>
<p>Vuâđđlääʹjj aʹlǧǧe liâ ǩeʹrjjtum valdiariâššmõõžž vuâđđääʹšš da pââimõõzzi valdiaorgaan tuâji juâkkmõš di vuõiggâdvuõttvaldia vuâđđjuurd: õlmmsa vääʹld âânnmõõžž âlgg pâi vuâđđõõvvâd läkka.</p>
<p>Tuʹmmstõkväʹldd lij juõkkum parlameeʹnt, valdiasåbbar (halltõõzz) da tääʹssvääʹld presideeʹnt kõõsk.</p>
<p>Parlameʹntt šiõttad lääʹjjid. Valdiasååbbar valmmštââll lääʹjjčuäjtõõzzid da âânn huõl parlameeʹnt tuʹmmstõõǥǥi tiuʹddepiijjmõõžžâst. Valdiasåbbar âlgg naaudšed parlameeʹnt naʹddjõõzz. Presideʹntt håidd suʹnne šiõttuum tuâjid, kook õʹhttne ââldmõsân åuggpolitiʹǩǩe.</p>
<p>Jiõččna duõmmišttâm nâânee, što lääʹjjid jääʹǩǩtet.</p>
<p>Toobd vuâđđvuõiggâdvuõđad!</p>
<p>2 LÅÅKK  Vuâđđlääʹjjest liâ staanuum persoon vuâđđvuõiggâdvuõđ: lääʹjj puätt leeʹd pukid seämma, sääʹnn lij friijâld ââʹnnemnalla, vuäitt åskkad leʹbe leeʹd ååskǩani, vuäitt noorõõttâd lååʹvtaa, vuäitt vaʹlljeed jälstempääiʹǩes da liikkeed friijâld.</p>
<p>Juõǩǩkast 18 eeʹjj tiuddâm Lääʹddjânnam meerlast lij jiõnstemvuõiggâdvuõtt parlameeʹnt-, presideeʹnt- da EU-vaalin di kåʹddvaalin. EU- da kåʹddvaalin jiõnstemvuõiggâdvuõttneǩ vuäitt leeʹd še jeeʹres jânnam meerlaž. Läʹddlast lij vuõiggâdvuõtt jiijjâs ǩiõʹlle. Lääʹdd- da ruõccǩiõll liâ Lääʹddjânnam meersažǩiõl, koid lij vuõiggâdvuõtt ââʹnned veʹrǧǧneeʹǩǩin äʹššeem poodd.</p>
<p>Säʹmmlai, romaanlai da jeeʹres joouki ǩiõllʼla vuõiggâdvuõđ liâ peäggtum vuâđđlääʹjjest.</p>
<p>Valdia da jälstemkååʹdd puätt staaneed ooumažärvvsa jieʹllem raam tâʹl, ǥu jiijjâs viõǥǥ jiâ fäʹtte. Juõǩǩkiʹžže âlgg jäʹrjsted määuʹsteʹmes vuâđđmättʼtõs.</p>
<p>Privatjieʹllem, cistt da domm liâ vuâđđlääʹjj suõjjeem. Lij vuõiggâdvuõtt seillted peittses: nuuʹbb vuõltteem saaǥǥ ij leäkku vuõiggâdvuõtt lookkâd leʹbe kuvddled lååʹvtaa.</p>
<p>Vasttõs õhttsa pirrõõzz seeiltummšest kooll pukid - tõn ij vueiʹt vueʹrdded pâi järrsin.</p>
<p>Vaalin vaalšet 200 parlameʹnttneʹǩǩed</p>
<p xml:lang="vep">3 LÅÅKK</p>
<p>Parlameʹnttneǩvõboršeʹǩǩen ââʹnat jiõnstemvuõiggâdvuõttneǩ. Tåʹlǩ presideʹntt, õllärvvsaž vuõiggâdvuõđveʹrǧǧneǩ da sääldatveeʹrjest võboršeʹǩǩen kääzzkõõʹsti jiâ vueiʹt leeʹd võboršeʹǩǩen. Parlameʹnttvaalin vaalšet 200 parlameʹnttneʹǩǩed tõi võboršeeʹǩǩi jooukâst, koid paaʹrti da jiõnsteeijoouk liâ piijjâm võboršeʹǩǩen.</p>
<p>Parlameʹntt håidd tuejeez puõʹđji parlameʹnttvaali räjja, kook meärrõõzzmeâlddsânji ââʹnet neellj eeʹjj kõõskin. Presideʹntt vuäitt väʹlddminiʹstter alttõõzzâst da parlameʹnttjoouk kuuleen mieʹrreed ouddäiggsa vaalid. Hääʹrveld - mââimõssân eeʹjj 1975 – parlameeʹnt podd kuâđđai normaal vuäʹnǩen.</p>
<p>Parlameʹnttneeʹǩǩ âlgg jääʹǩǩted vuâđđlääʹjj. Jeeʹres meärrõõzz jiâ čõõn suu. Parlameʹnttneeʹǩǩ ij vuäǯǯ cõggâd håiddmest tuâjeez, da parlameeʹntest suʹst lij vuõiggâdvuõtt mainsted pukin ǩiõttʼtõõllâm vueʹln åårri aaʹššin. Jõs parlameʹnttneǩ ij jääʹǩǩet lääʹjj, suu raŋŋstet seämmanalla ǥu järrsid.</p>
<p>Parlameeʹnt såbbar liâ õlmmsa</p>
<p xml:lang="vep">4 LÅÅKK</p>
<p>Parlameʹntt tuejjad tuʹmmstõõǥǥid tiuddsåbbrest, koon jååʹđat saaǥǥjååʹđteei leʹbe väärrsaaǥǥjååʹđteei. Tuʹmmstõktuõjju vuäǯǯa vuässõõttâd pâi parlameʹnttneeʹǩǩ</p>
<p>Tiuddsåbbar liâ õlmmsa. Tõid vuäitt seurrjed sååbbarkueʹrnec siiʹsǩparvvõõǥǥâst da teâđtemneävvin. Še parlameeʹnt såbbar pårddǩeeʹrj liâ õlmmsa.</p>
<p>Parlameeʹnt tiuddsåbbrest vuäǯǯa mainsted parlameʹnttneeʹǩǩ da miniʹstter. Vuõiggâdvuõttäʹššooumaž da vuõiggâdvuõttkansler vueiʹtte še mainsted, jõs sij aaʹššid ǩiõttʼtõõlât.</p>
<p>Parlameeʹntest äʹšš puätt ǩiõttʼtõõllâm vuâlla juʹn-a leʹbe halltõõzz čuäʹjtõssân leʹbe parlameʹnttneeʹǩǩ alttõssân. Uuʹccmõsân 50 000 jiõnstemvuõiggâdvuõttneeʹǩǩest Lääʹddjânnam meerlast lij vuõiggâdvuõtt  tuejjeed parlamentta alttõs lääʹjj šiõtteem diõtt koon-ne ääʹššest.</p>
<p>Ouʹddel tuʹmmstõõǥǥ puk čuäʹjtõõzz da alttõõzz ǩiõttʼtõõlât välljkååʹddin. Tõk liâ parlameeʹnt siiʹsǩe valmmštõõllâmorgaan, koi tuâj jiâ leäkku õlmmsa, ouʹddel ǥu välljkåʹdd õlmmad jiijjâz smiõtldõõǥǥ leʹbe ceälkkmuužž.</p>
<p>Uuʹccmõsân kuâhttlo Parlameʹnttneʹǩǩed vuäǯǯa tuejjeed valdiasåbbra kõskk-kõõččmõõžž. Halltõõzz vasttõõzzâst jiõllum saǥstõõllmõõžž mâŋŋa parlameʹntt jiõnast tõʹst, naaudaš-a halltõs parlameeʹnt naʹddjõõzz.</p>
<p>Parlameʹnttneǩ vuäitt kueʹđđed miniʹstter vastteemnalla njäälmla leʹbe ǩeʹrjjla kõõččmõõžž.</p>
<p xml:lang="deu">Meer vaalaš presideeʹnt – parlameʹntt vaalaš väʹlddminiʹstter</p>
<p xml:lang="vep">5 LÅÅKK</p>
<p>Tääʹssvääʹld presideʹntt vaalšet vuõigg vaalin. Võboršeeʹǩǩ puätt leeʹd jiõnstemvuõiggâdvuõttneǩ šâddvuõđlaž Lääʹddjânnam meerlaž.</p>
<p>Vaal vuõssmõʹsse kõrvvja vuässâʹtte paaʹrti da jiõnsteeijoouki piijjâm võboršeeʹǩǩ.</p>
<p>Jõs ni ǩii võboršeeʹǩǩest ij vuäǯǯ pâʹjjel peäʹl uʹvddum jiõnin, jäʹrjstet nuʹbb kõrvvi. Tõʹst liâ võboršeʹǩǩen pâi kueʹhtt vuõssmõõzz kõõrvin jäänmõsân jiõnid vuäǯǯam võboršeeʹǩǩ. Jeänab jiõnid noorrâm puätt presideʹntten.</p>
<p>Presideeʹnt veʹrǧǧpodd peštt kutt eeʹjj. Seämma persoon vueiʹtet vaalšet ǩeäččlõõžži pâi kueʹhtten poddân leʹbe 12 eeʹjj.</p>
<p>Presideʹntt tuejjad väʹlddvueʹzz tuʹmmstõõǥǥin valdiasåbbar eʹtǩǩõõzzâst.</p>
<p>Valdiasåbbar âlgg naaudšed parlameeʹnt naʹddjõõzz. Parlameʹntvaal mâŋŋa paaʹrti parlameeʹntjoouk saǥǥstâʹlle da sueʹppe ođđ halltõõzz raajjmõõžžâst. Parlameʹntt vaalaš väʹlddminiʹstter, koon presideʹntt nõõmad. Jeeʹres miniʹsttrid presideʹntt nõõmad väʹlddminiʹstter čuäʹjtõõzz meâlddsânji.</p>
<p>Väʹlddminiʹstter jååʹđat valdiasåbbar tuâj. Tääʹrǩmõõžžin aaʹššin, ǥu mâʹte lääʹjjčuäʹjtõõzzin da täällarvvlõsčuäʹjtõõzzâst, mieʹrreet halltõõzz såbbrest.</p>
<p>Juõǩǩkaž miniʹstter âânn huõl jiijjâs vuuʹdes čuäʹjtõõzz valmmštõõllmõõžžâst da vasttad še parlameeʹnt tuejjeem tuʹmmstõõǥǥi tiuʹddepiijjmõõžžâst.</p>
<p>Parlameʹntt šiõttad lääʹjjid</p>
<p xml:lang="vep">6 LÅÅKK</p>
<p>Parlameeʹnt tääʹrǩmõš tuâj lij šiõtteed lääʹjjid. Ođđ lääʹǩǩ šiõtteet leʹbe vuämm lääʹjj muuʹtet halltõõzz čuäʹjtõõzzâst, parlameʹnttneeʹǩǩ alttõõzzâst leʹbe meerlažalttõõzz diõtt.</p>
<p>Parlameeʹntest lääʹjjčuäʹjtõs leʹbe alttõs mâânn vuõltteemsaǥǥstõõllâm mâŋŋa väljjkååʹdd ǩiõttʼtõõllâmnalla. Väljjkååʹddest ääʹšš tuʹmmjet tääʹrǩeld da kuulât ääʹšštobddjid. Välljkåʹdd valmmštââll smiõtldõõǥǥ, da čuäʹjtõs mäcc parlameeʹnt tiuddsåbbra vuõssmõs vuâra ǩiõttʼtõõllâmnalla. Tõʹst jeäʹlet takaisaǥǥstõõllmõš, koon poodd parlameʹntt vuäitt vuõltteed čuäʹjtõõzz šuur väljjkååʹdd ǩiõttʼtõõllâmnalla.  Tääʹrǩes ǩiõttʼtõõllmõõžžâst mieʹrreet lääʹjjčuäjtõõzz siiskõõzzâst.</p>
<p>Nuuʹbbest ǩiõttʼtõõllmõõžžâst parlameʹntt preemm leʹbe heelǥad čuäʹjtõõzz.</p>
<p>Primmum lääʹǩǩ uuʹdet presideeʹnt raʹvvjemnalla. Jõs son ij raʹvve tõn koolm määnpââʹj määʹttest, lääʹǩǩ mäcc parlamentta. Jos parlameʹntt pââšš eʹtǩǩõõzzes tueʹǩǩen, lääʹǩǩ šâdd viõʹǩǩe še presideeʹnt raʹvvjeǩani.</p>
<p>Vuâđđlääʹjj muttmõš mâânn seämmanalla nuuʹbb ǩiõttʼtõõllâm loopp räjja, kuäʹss parlameʹntt preemm tõn vuâŋŋad puõʹđji parlameʹnttvaali pâʹjjel. Ođđ parlameeʹnt jiõnstummšest kueiʹt kuälmad vuäʹzz võboršeeʹǩǩin âlgg kaʹnnted muttâz. Vuâđđlääʹjj vueiʹtet muʹtted õõutsââʹjest še parlameeʹntest, jõs muuttâs uuʹdet teâttân ǩirrliʹžžen viiđ kuuđad vuäʹzz jeäʹnbõõzzin. Tääʹssvääʹld presideʹntt, valdiasååbbar leʹbe ministeria vueiʹtte uʹvdded asetõõzzid vuâđđlääʹjj vuäivva leʹbe parlameeʹnt šiõtteem lääʹjj vuâđald.</p>
<p>Parlameʹntt meäʹrrad valdia väärin</p>
<p xml:lang="vep">7 LÅÅKK</p>
<p>Valdiasåbbar âlgg valmmštõõllâd parlamentta čuäʹjtõs puõʹđi eeʹjj täällaʹrvvlõssân. Parlameʹntt valdiateäʹǧǧvälljkåʹdd ǩiõttʼtââll tääʹrǩeʹld täällaʹrvvlõõzz da parlameʹnttneeʹǩǩi täällaʹrvvlõʹsse tuejjeem alttõõzzid.</p>
<p>Parlameʹntt meäʹrrad täällaʹrvvlõõzz siiskõõzzâst. Tõn puåđbeälla âlgg registõõllâd jeäʹrbi mieʹldd valddja peʹrrjeemnalla piiđ da määus. Piiđin mieʹrreet lääʹjjin. Kuullbeälla puäʹtte tõk meerlaid uʹvddem tuärjjõzz da kääzzkõõzz, koid parlameʹntt preemm.</p>
<p>Parlameʹntt meäʹrrad še valdia jeällmõõžž da vieʹlji håiddmõõžžâst. Parlameʹntt vuäpp Lääʹddjânnam Baaŋk da naroodjeältõkstroitteʹl tuejjummuž.</p>
<p>Valdia teäʹǧǧâânnmõõžž vueʹppe parlameeʹnt taʹrǩǩeemvälljkåʹdd da valdiaekonomii taʹrǩǩeempravvleeʹnʼja.</p>
<p>Presideʹntt da valdiasååbbar jååʹđte åuggpolitiikk</p>
<p xml:lang="vep">8 LÅÅKK</p>
<p>Lääʹddjânnam åuggpolitiikk jååʹđat tääʹssvääʹld presideʹntt õhttsažtuåimmjummšest valdiasåbbrin. Presideʹntt da åuggkõskkvuõđin vaʹstteei miniʹstter saǥǥstâʹlle vääžnmõõzzin tuʹmmstõõǥǥin halltõõzz åugg- da staanvuõttpolitiikklâst väljjkååʹddest.</p>
<p>Parlameʹntt preemm vääžnmõõzzid meeraikõskksa suåppmõõžžid. Lääʹddjânnam õhttni Euroop uniooʹne vuäzzliʹžžen eeʹjjest 1995. Valdiasååbbar jååʹđat valmmštõõllmõõžž unioon tuʹmmstõktuõjju da âânn huõl unioonâst tuejjuum tuʹmmstõõǥǥi tiuʹddepiijjmõõžžâst.</p>
<p>Valdiasåbbar âlgg uʹvdded parlamentta teâđ unioonâst ǩiõttʼtõõllmõõžžâst åårrjin aaʹššin. Parlameʹntt vuäitt uʹvdded unioon såbbrid vuässõõttjid miniʹsttrid tuåimmjemvuäʹppsid.</p>
<p>Duõmmišttâm liâ jiõččna</p>
<p xml:lang="vep">9 LÅÅKK</p>
<p>Vuâđđlääʹjj mieʹldd duõmmvääʹld âʹnne jiõččna duõmmišttâm. Tääʹssvääʹld presideʹntt nõõmad suʹvddjid.</p>
<p>Vuõssmõs vuõiggâdvuõtt-tääʹss lij suudvuõiǥâs, tõn tuʹmmstõõǥǥâst vuäitt läittad huåvv-vuõiggâdvuõʹtte. Pââjjmõõzz duõmmvääʹld reidd- da kriminaalaaʹššin âânn pââimõs vuõiggâdvuõtt.</p>
<p>Vaaldšemaaʹššid ǩiõttʼtõõlât vaaldšem-vuõiggâdvuõđâst da pââimõõzzâst vaaldšem-vuõiggâdvuõđâst. Lââʹssen lij väʹlddvuõiggâdvuõtt da måtam spesiaalduõmmišttâm.</p>
<p>Veʹrǧǧneeʹǩǩin âlgg jääʹǩǩted lääʹjj</p>
<p>10 LÅÅKK  Valdiasåbbar vuõiggâdvuõttkansler da parlameeʹnt vuõiggâdvuõttäʹššooumaž vueʹppe presideeʹnt, halltõõzz da duõmmišttmid di valdia da kooʹddi tuåimmjummuž lääʹjjmeâldlažvuõđ. Kuhttu seuʹrrje še vuâđđvuõiggâdvuõđi da ooumažvuõiggâdvuõđi teâuddjummuž.</p>
<p>Kooʹddin lij jiõččvaaldšem</p>
<p xml:lang="vep">11 LÅÅKK</p>
<p>Kooʹddid lij vuâđđlääʹjjest staanuum jiõččvaaldšem. Kooʹddin lij piiđvuõiggâdvuõtt. Valdia vuäitt šiõtteed lääʹjjin kooʹddid tuâjid.</p>
<p>Ahvenanmääddast lij staanuum jiõččvaaldšem. Säʹmmlain lij dommvuuʹdest kulttuur- da ǩiõlllaž jiõččvaaldšem.</p>
<p>Valdia veeʹrjid âlgg nõõmted pâʹsttemvuõđ vuâđin.</p>
<p>Juõǩǩkaž lij õõlǥtem peälšted Lääʹddjânnam</p>
<p xml:lang="vep">12 LÅÅKK</p>
<p>Juõǩǩkaž läʹddlaž lij õõlǥtem peälšted Lääʹddjânnam jeäʹđ poodd.</p>
<p>Presideʹntt lij sääldatviõǥǥi pâʹjjšuurmõs da nõõmad upseerid. Presideʹntt meäʹrrad halltõõzz čuäʹjtõõzzâst sääldatviõǥǥi mobilisâsttmõõžžâst. Vääinast da rääuhast presideʹntt meäʹrrad parlameeʹnt miâsttmõõžžin.</p>
</body></document>