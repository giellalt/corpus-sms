<document xml:lang="sms" id="no_id"><header><title/><genre code="admin"/><author><unknown/></author><wordcount>250</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index.php?option=com_docman&amp;task=doc_download&amp;gid=1803&amp;Itemid=10</origFileName><metadata><uncomplete/></metadata><version>XSLtemplate $Revision: 125457 $; file-specific xsl  Revision; common.xsl  $Revision: 154948 $; </version></header><body><p xml:lang="vep">  1 (1) </p>
<p>Ärvvsaž tääʹssvääʹld presidentt, šiõǥǥ ääʹveempoodd prääʹzneǩkueʹss!</p>
<p>Sääʹmkultturkõõskõs Sajoozz leäʹp täʹbbe prääʹznǩâʹstteeʹl risttmen ââʹnnmõʹšše, da juʹn  eeʹjjest 2000 älggam kultturkõõskõshaʹŋǩǩõs lij vuõǯǯum veeʹrjlânji valmmša.</p>
<p>Sajos-põõrt plaanmõš aaʹlji 2-poddsaž arkktehttǩeâšttõõttmõõžžin, koon vuõiʹtte nuõr Janne Laukka da Tuomas Niemelä Halo-Arkkitehdit Oy:st, da jõs tuõstam särnnad suäna leʹjje teʹl veâl alttõõlli, koin ij leämmaž veâl tobddmõš näkam haʹŋǩǩõʹsse.</p>
<p>Nuõrrvuõtt da occnjaž tobddmõš jiâ leämmaž cõggmen näkam jeärmmai tuʹmmstõõǥǥid da oʹnnstam haʹŋǩǩõõzz čõõđ viikkmõʹšše.</p>
<p>Janne Laukka da Tuomas Niemelä vaʹldde paʹldde haʹŋǩǩõõzz väʹlddplaaneei vaʹsttõõzzid kueʹdded Janne Pihlajaniemi Arkkitehdit M3 Oy:st.</p>
<p>Sajos-põõrt ålggarkktehtuur  maainast jiijjâz veiddsõs tobddmõõžž rännsmeei da sõtti ceäggluuʹdeezvuiʹm, kook jeeʹresnallšem raajjâm maʹllšõs tekniikkin da juâkkain räʹjje vaajtõõvvi čõõđvueiʹnnem tääʹzzid ǩiiččeei ǩiõččâmvueʹjjest.</p>
<p>Põõrt siiʹsǩbeäʹlnn vuârstes paneel ooʹle, koin lij kuuŋârnallšem vuäʹmm raajjâmnääll, räʹjje vuâstbeäʹl ålggseeiʹni sõttivuõʹtte da siiʹsǩbeäʹlnn tobddai raavâs õhttvuõtt luõttu.</p>
<p>Šiõǥǥ kueʹss! Sajos  leäi juʹn altteem poodd čuõʹvves ärvvpõrtt. Haaʹlääm  späʹssbõõššâd da äʹjsted šiõǥǥ leekk haʹŋǩǩõõzz arkktehttneeʹǩǩid, da tuäivam tiʹjjid älggam oudduʹrddeeʹjen lââʹzz näkam šiõǥǥ oʹnnstumuužžid.</p>
<p>Põõrt raajjâmtuâjain vaʹsttii ISS Proko Oy da väʹlddurkkooumžen tuåimmji KeskiSuomen Betonirakenne Oy, koon haaʹlääm še späʹssbõõššâd puâʹrast oʹnnstam haʹŋǩǩõõzzâst.</p>
<p>Haʹŋǩǩõõzz oʹnnstumuʹšše liâ mieʹttvaikktõõđeel puättam Sajos-põõrt puõʹtti õõʹnni.  Projeekt valmštõõllâm- da plaaneempoodd puõʹtti õõʹnnji  tuärjjõs da vuäʹpstõs liâ leämmaž koʹrvveeteʹm, da liâ ouddam vuäittmõõžžid tõn ââʹnnemvuõđ- da tuåimmjemtäävtõõzzid, kook liâ tuejjääm Sajos-põõrtâst oʹdinakai.</p>
<p>Toobdam ååʹn räämm da lääskvõsvuõđ, ko Lääʹddjânnam Sääʹmkulttur lij vuäǯǯam ââʹnnem vuâlla jiijjâz kultturkõõskõõžžes.</p>
<p>Tuäivam põõrt õõʹnnjid, Sääʹmtegga, sääʹmvuuʹd škoouʹlʼjemkõõskõʹšše, ǩeʹrjjpõʹrtte, arkiiʹve da sääʹmõhttõhttõõzzid kuʹǩes, oʹnnstem puõʹttiääiʹj õõutsââʹjest Sajos-põõrtin.</p>
<p>Ååskam, što Sääʹmkultturkõõskõs Sajos puätt miârkkšõõveeʹl reeʹǧǧsmâʹtted da lââʹzzted sääʹmkulttur da ǩiõl pueʹrjieʹllem!</p>
</body></document>