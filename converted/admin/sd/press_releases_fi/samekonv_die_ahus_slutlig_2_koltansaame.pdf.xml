<document xml:lang="sms" id="no_id"><header><title>Sää ́mtee ́ǧǧ rämmše tâ ́vvjânnamlaž sää ́msuåppmõõžž priimmâm ouddnumuužžâst</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2010</year><wordcount>440</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index.php?option=com_docman&amp;task=doc_download&amp;gid=1403&amp;Itemid=10</origFileName><parallel_text xml:lang="fin" location="samekonv_die_ahus_suomi.pdf"/><parallel_text xml:lang="sme" location="tiedote_pohjoissaame.pdf"/><parallel_text xml:lang="smn" location="samekonv_die_ahus_inarinsaame.pdf"/><metadata><uncomplete/></metadata><version>XSLtemplate $Revision: 139793 $; file-specific xsl  Revision; common.xsl  $Revision: 154948 $; </version></header><body><p xml:lang="vep"> <em type="bold">SÄÄʹMTEEʹǦǦ RÄMMŠE TÂʹVVJÂNNAMLAŽ SÄÄʹMSUÅPPMÕÕŽŽ PRIIMMÂM OUDDNUMUUŽŽÂST </em></p>
<p>Tâʹvvjânnamlaž sääʹmsuåppmõõžž valmstõõllmõš da ouddnumuš lij leämmaž kuʹǩes prosess da tõt lij valmštõllum  tâʹvvjânnamlaž äʹšštobddiäʹrttlest kolmm eeʹjj. Suåppmõšvuõssǩeeʹrjtõõzz mâŋŋa ouddmõõžž  eeʹjjest  2005  tâʹvvjânnamlaž  sääʹmsuåppmõõžž  ooudâsviikkmõš  puuđi  valdiai kõskksaž  õhttsažtuâjast  määŋg  eeǥǥas. Ååʹn  saaǥǥstõõllâm  suåppmõõžž  priimmâm  diõtt  äʹlǧǧe Ruõcc,  Lääʹddjânnam  da  Taar  valdiai  da  sääʹmteeʹǧǧ  õhttsažtuâjjan  eeʹjjest  2011  ääʹljeeʹl. Tän tuʹmmješ Ruõcc, Lääʹddjânnam da Taar sääʹmaaʹššin vasteeʹji ministeerji da kõõččmõõžžâst åårrai jânnmi sääʹmteeʹǧǧ presideenti õhttsažsåbbrest täʹbbe 22.11.2010 Tukholmast.</p>
<p>Tâʹvvjânnamlaž sääʹmsuåppmõõžž priimmʼmõš lij suåppum viikkâd tuʹmmstõʹǩǩe viiđ eeʹjj sizz.  Sääʹmteeʹǧǧ  liâ  tuäivvam,  što  saaǥǥstõõllmõõžž  vuäitčeš jieʹlled sõõrǥab äiʹǧǧtaaulin, leša vääžnmõš  lij  ääʹšš  ouddnumuš.  Saaǥǥstõõllmõõžž  liâ  vuârddmõõžžâst  väʹǯǯlõs.  Suåppmõš  leʹčči histoorlaž  da  tõn  priimmʼmõš  miârkkšõõvvči  maaiʹlm  vuõssmõš  valdiasuåppmõõžž  šõddmõõžž, koon jurddân lij pueʹreed määŋg valdia vuuʹdest jälsteei vuõssnarood, saaʹmi staattuuzz.</p>
<p>Ruõcc,  Lääʹddjânnam  da  Taar  Sääʹmteeʹǧǧ  di  Ruõšš  saaʹmi  õhttsažtuâjjorgan,  Saaʹmi Parlamentaarlaž  Suåvtõs (SPN),  vuârdd  tâʹvvjânnamlaž  sääʹmsuåppmõõžž  ooudâsviikkâd  saaʹmi raajid pâʹjjel mõõnni õhttsažtuâj veâl pueʹrab årra, lââʹzzteeʹl saaʹmi õʹhttekuullmõõžž da  raajjâd SPN:st  saaʹmi  õhttsaž  pââimõs  võboršeǩǩnallšem  orgaan  jiijjâz-i  vaaldšemraajõõzzin.  Håʹt sääʹmteeʹǧǧ  liâ  tâʹvvjânnamlaž  sääʹmsuåppmõõžž  priimmânsaaǥǥstõõllmõõžžin  bieʹǩǩen  valdiai eeʹttkâʹsttõõzz, saaʹmi  jiõnn  lij  õhttsaž.  SPN  saaǥǥstââll  õhttân  vuʹvdden tâʹvvjânnamlaž sääʹmsuåppmõõžž priimmâm diõtt. SPN ouddlâstt, što tâʹvvjânnamlaž sääʹmsuåppmõš saaǥǥstõõlât obbvuõđstes da puk suåppâmvuõssǩeeʹrjtõõzz stannum vuõiggâdvuõđ teâuddje.</p>
<p>Ruõcc sääʹmteeʹǧǧ halltõõzz saaǥǥjååʹđteei Ingrid Inga särnn, što lij pueʹrr kuullâd, što kolmm sääʹmteeʹǧǧ vuässâʹtte tääʹssärvvsen vuäʹsspieʹllen saaǧǧstõõllmõõžžin tâʹvvjânnamlaž sääʹmsuåppmõõžžâst. Vueʹlǧǧep tõʹst, što Sääʹmteeʹǧǧ oudldõõzz vuässõõttâd saaǥǥstõõllmõõžžid staaneet kõõččmõõžžin åårrai valdiai tuåimest. Tõt äʹšš što saaǥǥstõõllmõõžž âʹlǧǧe puuttâd viiđ eeʹjj seʹst, miârkksââvv še, što Ruõcc tän eeʹjj äiʹǧǧen vuäitt iʹlmmted, što  jordd ravveed da staaneed saaʹmi vuõiggâdvuõđ jiõččmieʹrrummuʹšše da jânnmi da čaaʹʒʒi da luâttreeʹǧǧesvuõđi vaaldšumuʹšše meeraikõskksaž vuõiggâdvuõđ vuâđđjurddji mieʹlddsânji.</p>
<p>Lääʹddjânnam  sääʹmteeʹǧǧ  saaǥǥjååʹđteei  Klemetti  Näkkäläjärvi  särnn,  što  sääʹmtegga saaǥǥstõõllmõõžž  tâʹvvjânnamlaž  sääʹmsuåppmõõžž  primmʼmõš  lij  aaibâs  vääžnai,  tõʹnt  ko Lääʹddjânnam  joudd  tâʹvvjânnamlaž  sääʹmsuåppmõõžž  pääiʹǩ  staaneed  sääʹmjieʹllemvueʹjji  da  – kulttuur  suõi  veâl  pueʹrbuben,  räʹtǩǩeed  saaʹmi  vuõiggâdvuõđid  jânnma  da  čäcca  di  staaneed  sääʹmtegga riʹjttjeei resuursid tuåimmjed.  Lääʹddjânnam valdia lij piijjâm mäŋggsab lååi eeʹjj ääiʹj  täävtõssân  vuäǯǯad meersaž  räʹtǩǩumuš  saaʹmi  mädd-  da  čääʹccvuõiggâdvuõđin,  leša  räʹtǩǩem ooccmõš  iʹlla  veâl  ni  alttuum.  Lääʹddjânnam  ij  vueiʹt  teänab  lõõmmâd  meersaž  räʹtǩǩeem ooccmõõžž  tuâkka.    Lääʹddjânnam  valdia  âlgg  räʹtǩǩeed  saaʹmi  mäʹdd-  da  čääʹccvuõigâdvuõđid mââimõõžžâst bieʹǩǩen tâʹvvjânnamlaž sääʹmsuåppmõõžž, âʹte viiđ eeʹjj sizz.</p>
<p>Taar  sääʹmteeʹǧǧ presidentt Egil Olli särnn, što lij kuärǥast tõʹst, što saaǥǥstõõllmõõžž peäʹsse ååʹn äʹlǧǧed.<span type="quote">”Mâʹte tieʹttep, što liâ leämmaž mõõn-ne veeʹrd jeeʹresmiõllsažvuõđ saaǥǥstõõllâmplaanâst, jeärben Taarrâst, leša ko mij ååʹn tieʹttep, što Lääʹddjânnam da Ruõcc sääʹmteeʹǧǧ da tõõi jânnmi halltõõzzi kõõskâst lij õhttmiõllsažvuõtt, nuʹtt alttumuš ij vuäǯǯ leeʹd Taarrâst ǩidd. Hääʹlääm ââʹnned tän poodd äuʹǩǩen ǩeiʹttad Lääʹddjânnam da Ruõcc tän poddsaž šiõǥǥ proseezzâst. Da vuârdam ääʹlšest, što äʹlǧǧep tuejjeed tuâj tän histoorlaž ääʹšš pirr, leʹbe nuʹtt, što vuäǯǯap äigga sääʹmsuåppmõõžž kolmmen jânnmest, koʹst jälstep”</span>, juäʹtkk Egil Olli.</p>
</body></document>