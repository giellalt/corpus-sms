<document xml:lang="sms" id="no_id">
  <header>
    <title>Saa ́mi kultturpreeddan suejj âlgg pue ́reed</title>
    <genre code="admin"/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="fin"/>
    <year>2010</year>
    <wordcount>445</wordcount>
    <conversion_status type="standard"/>
    <availability>
      <free/>
    </availability>
    <multilingual/>
    <origFileName>http://www.samediggi.fi/index.php?option=com_docman&amp;task=doc_download&amp;gid=1427&amp;Itemid=10</origFileName>
    <parallel_text xml:lang="fin" location="tiedote_31210.pdf"/>
    <parallel_text xml:lang="sme" location="tiedote_saamelaisen_kulttuuriperinnon_suoja_v48.pdf"/>
    <parallel_text xml:lang="smn" location="tiedote_31210_inarinsaame.pdf"/>
    <metadata>
      <uncomplete/>
    </metadata>
    <version>XSLtemplate $Revision: 139793 $; file-specific xsl  Revision; common.xsl  $Revision: 154948 $; </version>
  </header>
  <body>
    <p><em type="bold">Saaʹmi kultturpreeddan suejj âlgg pueʹreed </em> </p>
    <p>Sääʹmteeʹǧǧ  3.12.  riâššâm  seminaarâst  Levist  saaǥǥstõʹlleš  saaʹmi    kultturpreeddan  suej  taarbin. Seminaarâst  puõʹđi  õlmmsa,  što    sääʹmkulttur  suej  pueʹrumuš  õõlǥat  lââʹss  resuurzzid  da vuäʹpstemvuõđ.</p>
    <p>Seminaar ääʹvääm sääʹmteeʹǧǧ   jieʹllemvueʹǩǩ- da vuõiggâdvuõttluʹvddkååʹdd vääʹrrsaaǥǥjååʹđtei Heikki  Paltto  maainsti  sääʹmǩiõl  da  jieʹllemvueʹjji  kõskksaž  kõskkvuõđâst  da  <span type="quote">”Sääʹmǩiõl  da sääʹmjieʹllemvueʹjji  puõʹttivuõtt  koʹlle  õʹhtte.  Notta  jieʹllemviõkksaž  jieʹllemvueʹjji  sääʹmǩiõll huânnʼnan”</span>.  Sääʹmteeʹǧǧ  saaǥǥjååʹđteei  Klemetti  Näkkäläjäuʹrr  maainsti  sääʹm  pannmateriaalaž kulttuurpreeddan  suejjeem  vueʹjjest  Lääʹddjânnmest  da  sääʹmteeʹǧǧ  kõskksaž  õhttsâžtuâjast. Saaǥǥjååʹđteei Näkkäläjäuʹrr låppii nânsab õhttsažtuâj sääʹm meerlažõhttsažkooʹddin sääʹmkulttuur staattuuzz  pueʹreem  diõtt.”  Mij,  Sääʹmteeʹǧǧ  da  čeäʹppneeʹǩǩin  da  ǩiõtt-tuâjain  õõlǥči  õhtteed viõǥǥeez õhttsaž sääʹmkultturpolitiiklaž prograamm tuejjumuʹšše.  Sääʹmteeʹǧǧ  reäšš ǩeâđđa 2011 õhttsažsåbbar  saaʹmi  kulttur-  da  čeäppõsorganisatiaivuiʹm.  Såbbrest  lij  jorddmõš  õõutsââʹjest valmštõõllâd  maadârdõõzzid  sääʹmkulttuur  suej  pueʹreem  diõtt.  Sääʹmkulttuur  suej  pueʹrumuš õõlǥat lââʹss resuurzzid da  vuõiggâdvuõđnallšem suej ooudâsviikkmõõžž.</p>
    <p>Sääʹm-muʹzei Siida, saaʹmi meersažmuʹzei,  jååʹđteei Tarmo Jomppanen ǩiõttʼtõõli mainnsest, koon son õõʹni sääʹm materialaž kultturpreeddan suejjeem taarbid. ”Muʹzeituåimmjumuužž da saaʹmi materialaž kulttuursaž suej ooudâsviikkâm staanumuššân Lääʹddjânnam muʹzeeiʹjin åårrai sääʹmnorldõõǥǥ õõlǥči vuäǯǯad sääʹmõhttsažkååʹdd kääzzkõʹsse da norldõõǥǥ õõlǥči vuäǯǯad õlmmsest čuäʹjtõʹsse. Puõʹtti halltõspâjja âlgg piijjâd täävtõssân Sääʹm-muʹzei Siida veeidõs da  veeidõõzz teäggtem staanumuš.”</p>
    <p>Sámi Duodji ry:z saaǥǥjååʹđteei  Rauna Triumf maainsti sääʹm ǩiõtt-tuâj kulttuursaž miârkkšõõvvmõõžžâst da sääʹm ǩiõtt-tuâj tuäʹrjjeemtaarbin. <span type="quote">”Duodji lij jieʹllemvueʹǩǩ,  bieʹǩǩ saaʹmi sosiaalaž riâššmõõžž, koin šõõddet da mättjet. Duodji lij saaʹmi õhttsaž jeällmõš da tõt pohtt õlmmsa sääʹmkulttuur obbvääldlaž jorddmõõžž, koʹst puk vaaikat pukid.Tuõttääʹššest Sámi Duodji staattus iʹllakku doʹvolna šiõǥǥ škoouʹlʼjumuužžâst da õhttsažkååʹddest.  Sámi Duodji staanumuš ouddlâstt lââʹzz resuurzzid da ǩiõtt-tuâj škoouʹlʼjumuužž õõudâsviikkmõõžž saaʹmi vueʹlǧǧemaalǥi pääiʹǩ. Lââʹssen haaʹlääm späʹssbõõžžâd sääʹmteeʹǧǧ da sääʹmteeʹǧǧ saaǥǥjååʹđteei Sámi Duodji taarbi lokku välddmõõžžâst”</span>.</p>
    <p>Joikaaja, sääʹmteeʹǧǧ halltõõzz vuässlaž Petra Magga-Vars maainsti juõʹǥi vääžnaivuõđâst saaʹnin di juõiʹǥin: ” Juõiʹkk čuäʹjad da pohtt õlmmsa sääʹmkulttuur. Juõiʹǥ sääʹn tobdstâʹtte pääiʹklažkulttuur õlmmsa pohttmõʹšše da mättʼte vueiʹnned pueʹrben juõiʹǥ mieʹldd maaddârpuärrsi tuâlʼjõž histoor. Juõiʹǥ staattus iʹllakku Lääʹddjânnmest veâl riʹjttjemnalla tobddum. Juõiʹkk taarbâš jäänab tuäʹrjjõõzz, resuurzzi ouddmõõžžid da kuâsttjemvuõđ pirr Lääʹddjânnam. Škooulin õõlǥči väʹldded juõiʹkk bieʹǩǩen mättʼtemplaanid, tännalla juõiʹǥin vuäʒʒat luânddlaž vuäʹss pirr õhttsažkååʹdd”.</p>
    <p>Seminaar vuõlttii raʹvves saaǥǥ mättʼtõs- da kultturministeria beälla, sääʹmtegga da sääʹmvuuʹd škoouʹljemkõõskõʹsse sääʹm ǩiõtt-tuâj mättʼtem ooudâsviikkâmtaarbin. Sääʹmvuuʹd škoouʹlʼjemkõõskõõzz sääʹm ǩiõtt-tuâj mättʼtumuš ij kääzzkââst sääʹmkulttuur taarbid, tõʹnt ko mättʼtumuš tuejjeed lääʹdd kulttuur vueʹlǧǧemaalǥin. Seminaar tuõđi, što škooul mättʼtumuš âlgg muʹtted nuʹtt, što škoouʹlʼjumuš paaimat še sääʹmnuõrid.</p>
    <p>Kultturminister Wallin vuõlttii ǩeʹrjjlaž tiõrvtõõzz seminaaʹre. Ǩeʹrddemtuâjjcõgstõõttmõš cõõggi kulttur- da sporttministeer Levi määʹtǩ . Minister Wallin peäggti, što son teâtt Lääʹddjânnmest jälsteeʹjen ruõccǩiõll ooumžen, mõõnn tobddsaž tobddmõš lij jieʹlled ǩiõllminoriteettest. Jiijjan tuâkksa toobdeeʹl vuäitam puârast tieʹtted, mäʹhtt tij tobddveʹted ko peälšteʹped vuõiggâdvuõđeed. Minister Wallin ǩeeʹrjti, što lij rämm miõlâst tõʹst, što sääʹmnuõr liâ nuʹtt oddel sääʹmkulttuur kâddmõõžžâst da ooudâsviikkmõõžžâst. ”Halltõõzz puõʹtti eeʹjj  mäʹhssemplaanmaadârdõʹsse šâʹdde leeʹd vääžnai äʹššen še sääʹmǩiõllsa mättʼtem-materialmieʹrrtieʹǧǧi pââʹjdumuš. Lââʹzztõõzzin peäggtet, što sääʹmǩiõllsai mättʼtem-materialmieʹrrtieʹǧǧin âlgg tillõõvted doʹvolna teäʹǧǧvääʹraid še nuõrttsääʹm da aanarsääʹmǩiõllsai mättʼtemǩeeʹrjid. Wallin ǩeeʹrjti</p>
  </body>
</document>
