<document xml:lang="sms" id="no_id"><header><title>Sää ́mtee ́ǧǧI takaisååbbar cie ́lǩI algg-ha ́ŋǩǩõõzzâst</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2009</year><wordcount>497</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index.php?option=com_docman&amp;task=doc_download&amp;gid=972&amp;Itemid=10</origFileName><parallel_text xml:lang="fin" location="tiedote_alku_paatos.pdf"/><parallel_text xml:lang="sme" location="tiedote_alku-hanke_paatos_pohjoissaame.pdf"/><parallel_text xml:lang="smn" location="tiedote_alku_paatos_inarinsaame.pdf"/><metadata><uncomplete/></metadata><version>XSLtemplate $Revision: 139793 $; file-specific xsl  Revision; common.xsl  $Revision$; </version></header><body><p xml:lang="deu">SÄÄʹMTEEʹǦǦI TAKAISÅÅBBAR CIEʹLǨI ALGG-HAʹŊǨǨÕÕZZÂST</p>
<p>Sääʹmteeʹǧǧi takaisååbbar koon õʹnneš pâʹzzlâšttammannu 10.peeiʹv 2009 lij sååbbrstes ceälkkam vuʹvddvaaldšem oođeemhaʹŋǩǩõõzzâst (ALGG-haʹŋǩǩõs).</p>
<p>Sääʹmteeʹǧǧi takaisååbbar mieʹldd vuʹvddvaaldšem ooudâsviikkâmhaʹŋǩǩõs mâânn võõʹps rââi säʹmmlaid vuâđđlääʹjjest da sääʹmteeʹǧǧlääʹjjest stannum jieʹnnǩiõl da kulttuur kuõskki årrsa jiõččvaaldšem. ALGG-haʹŋǩǩõõzzâst âlgg tuejjeed tääʹrǩes arvvõs saaʹmi jiõččvaaldšem jäällmõõžžâst da kõskkvuõđâst oođummuʹšše. ALGGhaʹŋǩǩõõzzâst âlgg tuejjeed eʹtǩǩõõzz saaʹmi jiõččvaaldšem ooudâsviikkâm diõtt da toolkav mieʹlddsaž saaʹmi jiõččvaaldšem kruuʹǧe kuulli tuâjai serddmõš sääʹmtegga halltõsprograamm da vuâđđlääʹjj mieʹlddsânji.</p>
<p>Vuâđđlääʹjj da sääʹmteeʹǧǧilääʹjj valmstõõllmest da šeâttuum lääʹjji takai vuâđđjurddjin vuõʹlǧǧeš tõʹst, što saaʹmi jieʹnnǩiõl da kulttuur kuõskki jiõččvaaldšem lij ooudâsviikkâm nallšem, ij-ga mââiårra åårsteeijaž. Vuâđđlääʹjj šeâttmõõžžid õhtteeʹl saaʹmi jiõččvaaldšemorgaʹnne, sääʹmtegga, aalǥtummuʹšše miârkksâʹvve aalǥ da politiikk-vaaldšemvuõđlaž räämi oođumuužž juätkk ääiʹjest šõddi saaʹmi jiõččvaaldšem siisǩlažvuõđ aaʹšši oođeem regsmâʹttem mieʹlddsaž ooudâsviikkmõʹšše. Alttuum tuâi vueʹlnn åårrai vuʹvddvaaldšem oođumuš, šâdd ääveed määŋgaid valdia vaaldšemtuâjaid kuõskki šiõttõõzzid da mâŋŋa puõʹtti ääiʹjest seʹrddemnallšem tuâjaid seʹrddmen veʹrǧǧneeʹǩǩest nobba oudd pueʹrab vuäittmõõžžid saaʹmi jiõččvaaldšem staannâmvuõʹtte da veâl ooudâsviikkmõʹšše eeʹjji 1993-1995 lääʹjjvaalmstõõllmest tuõttum vuâđđjuurdi da täävtõõzzi mieʹlddsânji.</p>
<p>Vuʹvddvaaldšem oođeemhaʹŋǩǩõõzzâst lij seârvvna vaalmštõllum sääʹm ǩiõl, sääʹmmättʼtõõzz da sääʹmǩiõllsai sosial- da tiõrvâsvuõttkääzzkõõzzi valdiaveäʹǩǩvuõđi kuõskki vaaldšem muttummuužžid, kook puäʹtte teâddjumuužži mieʹldd miârkkšõõveeʹl juʹna hueʹneed juʹn äigga vuåǯǯum saaʹmi jiõččvaaldšem leʹbe heättʼtâʹttet saaʹmi jiõččvaaldšem ooudâsviikkmõõžž. Saaʹmi staattus da vuõiggâdvuõđ jieʹnnǩiõl da kulttuur kuõskki jiõččvaaldšem beäʹlnn puäʹtte huânʼnʼned da saaʹmi jiiʹjjes jiõččvaaldšem ooudâsviikkmõš puätt åårsted, leʹbe åårast mââiårra ALGG-haʹŋǩǩõõzz teâddjumuužž mieʹldd.</p>
<p>Sääʹm jiõččvaaldšeem hueʹneemnallšem da tõn ooudâsviikkmõõžž cõggi kolmm ođđõʹsse siiskõõvvi eʹtǩǩõõzz liâ: - sääʹmǩiõllsa da sääʹm ǩiõl mättʼtõʹsse čuäʹjtum valdiaveäʹǩǩvuõđi serddmõš mättʼtõsministeriast vuʹvddvaaldšemveʹrǧǧkonttra (jiâ-ǥa sääʹm jiiʹjjes jiõččvaaldšem tuâjjan) (kooʹddi valdiavuäʹssriâššâm oođummuužžâst), - sääʹm ǩiõllʼlääʹjjest jurddum valdiaveäʹǩǩvuõđi miõttâm vuâlla kuulli serddmõš vuõiggâdvuõttministeriast vuʹvddvaaldšemveʹrǧǧkonttra (jiâ-ǥa saaʹmi jiiʹjjes jiõččvalldšem kruuʹǧe) da - sääʹmǩiõllsa sosial- da tiõrvâsvuõttkääzzkõõzzi staannâm diõtt uʹvddum val-diaveäʹǩǩvuõđi serddmõš meädda saaʹmi jiõččvaaldšemmest, eʹtǩǩõõzz mieʹldd mõõneč vuõiʹǧǧest kooʹddid.</p>
<p>Peäggtum vaaldšemtuâi koʹlle toolkav mieʹlddsanji saaʹmi jieʹnnǩiõl da kulttur årra kuõskki jiõččvaaldšem kruuʹǧe da tõk âʹlǧǧe juʹna seʹrdded väʹlddkåådlaž veʹrǧǧneeʹǩǩest vuõiʹǧǧest saaʹmi jiõččvaaldšemorgaʹnne, sääʹmteeʹǧǧid, leʹbe seeiltet (sosial- da tiõrvâsvuõđi valdiaveäʹǩǩvuõtt) sääʹmteeʹǧǧi tuâjjan. Sääʹmteʹǧǧ ij priim säʹmmlaid vuâđđlääʹjjest stannum jiõččvaaldšem huenummuužž da tõn ooudâsviikkâm åårstummužž.</p>
<p>Sääʹmteeʹǧǧi vääžnmõs eʹtǩǩõõzz: 1. ALGG-haʹŋǩǩõõzz lääʹjjšeâttmõõžžâst da haʹŋǩǩõõzz puʹhttem muttummuužžin vaaldšemma da valdiaveäʹǩǩvuõttriâššma âlgg riâššâd sääʹmteʹǧǧlääʹjj § 9 mieʹlddsa saaǥǥstõõllmõõžž, čiõlggeed haŋǩǩõõzzi vaikktõõzz sääʹm ǩiõʹlle da sääʹm vuâđđlääʹjjlaž kulttuur-jiõččvaaldšemma. 2. Sääʹm ǩiõllʼlääʹjj 1086/2003 âlgg jäʹǩǩtet ALGG-haʹŋǩǩõõzz valmštem ääiʹj da haŋǩǩõõzz čõõđtõõzzâst. 3. Sääʹmteeʹǧǧid âlgg seʹrdded saaʹmi dommvuuʹdi mäddkååʹdd-prograamm raajjmõš di škoouʹljumuužž, luâđreeʹǧǧesvuõđi, pirrõõzz da trafiikk ouddtuʹmmjem- da plaaneemtuâi. 4. Vuʹvddvaaldšemveʹrǧǧneeʹǩǩ âʹlǧǧe saaǥǥstõõllâd da raajjâd õhttsažtuâjast saaʹmi dommvuuʹd da sääʹmkulttuur kuõskki strategia-äʹššǩeeʹrjid. 5. Sääʹm-mättʹtõõzz uʹčteeʹli päʹlǩǩvuõʹtte jurddum valdiaveäʹǩǩvuõđi (L1998/635; muuttâs 1998/1186, 43 § 2 mom) vaaldšem âlgg seʹrdded sääʹmteeʹǧǧi tuâjaid. Valdiaveäʹǩǩvuõđ kruuʹǧe âlgg säʹtted sääʹm-mättʹtõs obbnes čårsteǩâni tõn, koon åʹrnn mättʹtõõzz riâšši škooul åårram päiʹǩǩkåʹdd lij. 6. Sääʹm ǩiõllʼlääʹjj § 31 mielddsa teäggtemtuâi seeʹrdet sääʹmteeʹǧǧi vaaldšem vuâlla. 7. Vuʹvddvaaldšemveʹrǧǧpõõrtid tuejjed sääʹmǩiõllsaž kääzzkâʹsttem-õõutilååkk saaʹmi dommvoudda. 8. Sääʹmteʹǧǧ maadârd, što sääʹmǩiõllsai sosial- da tiõrvâsvuõttkääzzkõõzzi teägg-tem-, valvvâm- da valdiaveäʹǩǩtuâi seeʹrdet sääʹmtegga sääʹmteeʹǧǧi maadârdõõzz mieʹddsânji. 9. ALGG-haʹŋǩǩõs âlgg ǩiõttʼtõõllâd vuâđđlääʹǩǩvälljkååʹddest. 10. ALGG-haʹŋǩǩõõzzâst vääʹldet lokku halltõsprograamm täävtõs sääʹm kulttuurjiõččvaaldšeem kulttuur staanmõõžžâst da ILO 169-suåppmõõžž ratifiointmâʹttem vueiʹttjõõttmõõžžâst di tâʹvv sääʹmsuåppmõõžž ratifiointmâʹttem vueiʹttjõõttmõõžžâst.</p>
<p>Lââʹssteâđaid: saaǥǥjååʹđteei Klemetti Näkkäläjärvi teʹlf.: +358505242109 klemetti.nakkalajarvi@samediggi.fi</p>
</body></document>
