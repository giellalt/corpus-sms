<document xml:lang="sms" id="no_id"><header><title>Čearpmahat vuâlgg eeʹtǩǩed sääʹmnuõrid väʹlddkååddlaž Teatris-šõddmõʹšše - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2019</year><wordcount>303</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/04/11/cearpmahat-vualgg-eetkked-saamnuorid-valddkaaddlaz-teatris-soddmosse/?lang=nuo</origFileName><parallel_text xml:lang="fin" location="cearpmahat_lahtee_edustamaan_saamelaisnuoria_valtakunnalliseen_teatris-tapahtumaan.html"/><parallel_text xml:lang="sme" location="cearpmahat_vuolga_ovddastit_samenuoraid_riikkaviidosas_teatris-dahpahussii.html"/><parallel_text xml:lang="smn" location="cearpmahat_vualga_ovdastid_saminuoraid_valdikodalii_teatris-tabahtusan.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Čearpmahat vuâlgg eeʹtǩǩed sääʹmnuõrid väʹlddkååddlaž Teatris-šõddmõʹšše</p>
<p><em type="italic">Vuõcculaž nuõrai teaʹtterjoukk Čearpmahat vuâlgg eeʹtǩǩed sääʹmnuõrid väʹlddkååddlaž Teatris-šõddmõʹšše Jyväskylä-gåårda vueʹssmannust. Jooukâst lie õhttsa nellj nuõr da tõn oʹhjjeei lij Mathis Ole Vars. Äʹrvstõõlli kuärggte joouk čuäjtaalm jeäʹrben tõn čiõlgg obbvuõđâst. </em></p>
<p>Aanar Sajoozzâst seärad da nelljdpeeiʹv 10.-11.4. riâššum Sääʹmnuõri čeäʹppvuõđpeeiʹv oʹnnste puârast. – Čeäʹppvuõđpeeiʹvid ij ni kuäʹss leäkku vuässõõttâm nuʹtt jõnn joouk sääʹmnuõrid ko ââʹn, mušttâl čeäʹppvuõđpeeiʹvi väʹlddjäʹrjsteei Anna Lumikivi. – Mieʹldd leʹjje pääʹrn da nuõr miâlggâd pukin sääʹmvuuʹd škooulin da lââʹssen Heʹlssnest da Ruäʹvnjaarǥâst. Leäi čuuʹt fiin, eunnsaž da hooddsõs peiʹvv, da kuuitâǥ puk mõõni sami puârast da še jõnnkääʹrd tuâjjpaaʹjin da maainâskåʹvvsest jieʹli jiânnai vuässõõđi. </p>
<p>Sääʹmnuõri čeäʹppvuõđpeeiʹv väʹlddteeʹmm leäi <em type="italic">teaʹtter </em>, da tõõzz vuässâʹtte õhttsa 12 sääʹmǩiõllsaž čuäjtaalm. Lââʹssen vueiʹnneš Heʹlssen Pasila sääʹmklassneeʹǩǩi juõiggčuäʹjtõs, kååʹtt räʹmmõõđi kuhttuid ǩiiččeejid da äʹrvstõõllid. Puk čuäʹjtõõzz leʹjje fiinâs da puârast valmštõõllâm, da äʹrvstõõlljin leäi vaiggâd vaʹlljeed jooukid, koid ciʹsttjed. </p>
<p>Čeäʹppvuõđpeeiʹvin päʹlǩǩeeš stipeeʹndin Karigasnjaarǥ škooul 13-ekksaž škooulneǩ Aslak Pieski, ǩii kälkkii čeäʹppvuõđpeeiʹvi plakaʹtte da påšttkoortid tieʹddtum da jiânnai voʹsttjum puäʒʒ-kaart.</p>
<p><em type="italic">Väʹlddkååʹddlaž Teatris-šõddmõʹšše vuõʹlǧǧi Čearpmahat-joukk vuäǯǯai čuäʹjtõõttâm-määʹtǩ lââʹssen 300 € stipeeʹnd. </em>Jooukâst lie mieʹldd Biret-Ingermaria Vars, Helli Alakorva, Mihkal-Máhtte Magga da Sinna-Briitta Sieppi. Teatris-šõddmõš riâššat Jyväskylä-gååʹrdest 24.-26.5. </p>
<p><em type="italic">Lââʹssen puõʹtti joouk päʹlǩǩeeš stipeʹndivuiʹm: </em></p>
<p>1) Pasila vuäđđškooul sääʹmklassneeʹǩǩi Diidamáilbmi čuäjtõõzzâst Arvečalmmit, koon leäi oʹhjjääm Milla Pulska (100 €),</p>
<p>2) Aivvefal Eanodagas – Sámi Sinderellá, Anne-Mari Kukkonen ja Ulla Magga, Hetast (200 €)</p>
<p>3) Sueʹnnʹjel siid äʹrbb– Tuõtt avi ǩeeʹles, Hanna-Maaria Kiprianoff ja Seija Sivertsen, Čeʹvetjääuʹrest (100 €) 4) Davvinásttit – Boahttedolin, Hanna Outakoski ja Satu Nieminen, Karigasnjaarǥâst (100 €) 5) Skállovári idjaskuvlaččat – Oaivvehis olmmoš, Anni Ahlakorpi, Aleksi Ahlakorpi ja Sini Länsman, Uʹccjooǥǥâst (100 €)</p>
<p>Sääʹmnuõri čeäʹppvuõđpeeiʹvi äʹrvstõõlli leʹjje jieʹllikarttoʹhjjeei Katja Gauriloff, čuäjtõõlli Anni-Kristiina Juuso da čuäjtõõlli / sääʹmǩiõllsaž pääʹrnai TV-prograaʹmm puuttʼteei Heli Huovinen.</p>
<p><em type="italic">Lââʹssteâđ: </em></p>
<p>Anna Lumikivi 010 839 3174, 040 684 1957 anna.lumikivi@samediggi.fi Facebook: @saamelaisnuortentaidetapahtuma Instagram: @samenuoraid_daiddadahpahus Čeäʹppvuõđpeeiʹvi hashtag: #sndd2019 / #sntt2019</p>
</body></document>
