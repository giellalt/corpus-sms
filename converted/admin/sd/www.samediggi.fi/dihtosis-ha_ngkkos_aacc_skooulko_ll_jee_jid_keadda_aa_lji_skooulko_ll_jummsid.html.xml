<document xml:lang="sms" id="no_id"><header><title>Dihtosis-haʹŋǩǩõs ååcc škooulkõʹllʼjeeʹjid ǩeâđđa aaʹlji škooulkõʹllʼjummšid - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2018</year><wordcount>172</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2018/11/06/dihtosis-hankkos-aacc-skooulkolljeejid-keadda-aalji-skooulkolljummsid/?lang=nuo</origFileName><parallel_text xml:lang="fin" location="dihtosis-hanke_hakee_kouluvierailijoita_kevaalla_starttaaviin_kouluvierailuihin.html"/><parallel_text xml:lang="sme" location="dihtosis-proseakta_ohca_skuvlagalledeaddjiid_giddat_algi_skuvlagalledemiide.html"/><parallel_text xml:lang="smn" location="dihtosis-haaha_oca_skovlakuosijd_skovlakolliistalmaid_moh_algih_kidduv.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Dihtosis-haʹŋǩǩõs ååcc škooulkõʹllʼjeeʹjid ǩeâđđa aaʹlji škooulkõʹllʼjummšid</p>
<p>Sääʹmteeʹǧǧ nuõrisuåvtõõzz da Nuorten Akatemia Dihtosis-haʹŋǩǩõõzzâst taʹrjjeet pââibužškooulid sääʹmteeʹmmsaž škooulkõʹllʼjummšid. Ååʹn mij veʹt ooccâp älššas pâʹjjel 18-âkksaž sääʹmnuõrid pirr Lääʹddjânnam škooulkõʹllʼjeeʹjen ǩiiđ 2019 poodd čõõđteei kõʹllʼjummšid.</p>
<p>Kõʹllʼjeeʹji tuâjjan lij jiõččânji ââʹnned kõʹllʼjummuž sääʹmkulttuur pirr pââibužškooulâst. Kõʹllʼjummuš âânn seʹst čiõʹlǧǧõõzz leʹbe čuäjtõõzz sääʹmkulttuur pirr di tuåimlaž tuâjjpaaʹjid. Tuâjjpaaʹji mieʹrren lij liâvted teâđ säʹmmlai da sääʹmkulttuur pirr väʹlddnarood nuõrid. Kõʹllʼjummuš peštt täujja 75-90 minuutt, tõn mieʹldd mõõn kokksa čiâss mättjemstroiʹttlest lie. Kõʹllʼjeeʹjid ooʒʒât jm. vueiʹvvgååradvoudda, Turku-gåårda, Jyväskylä-gåårda, Tampere-gåårda, Oulu-gåårda da Ruäʹvnjaʹrǧǧe. Škooulkõʹllʼjummšid čõõđtet vueiʹvvääʹššest škooulpeeiʹvi poodd ääiʹjest 1.2.-31.5.2019.</p>
<p>Škooulkõʹllʼjummšin määuʹset 54 €/kõʹllʼjummuš di maaʹtǩid kõʹllʼjempaaiʹǩid. Škooulkõʹllʼjummši mieʹrr lij ǩidd tiʹllʼjummšin da kõʹllʼjeei jiiʹjjes äiʹǧǧtaaulin.</p>
<p>Škooulkõʹllʼjeeʹjid ââʹnet Heʹlssnest Nuorten Akatemia pääiʹǩest škoouʹlʼjummuž vuõssaarǥ 14.1.2019. Škoouʹlʼjummša vuässõõttmõš lij oudldõs kõʹllʼjeeʹjen tuåimmjummša. Škoouʹlʼjummšest jeäʹt määus päʹlǩǩõõzz. Vueiʹtlvaž mäʹtǩǩ- da aazztõskuulid koʹrvveet.</p>
<p>Vueʹrddep škooulkõʹllʼjeeʹjin sääʹmkulttuur tobddmõõžž, älššas fiʹttjõõzz da tuåimmjemnääʹl škooulkõʹllʼjummuž ââʹnnma di šiõǥǥ vuârrvaikktemooddid.</p>
<p>Vuõlttâd frijjååʹblkallaš ooccmõššâd 30.11.2018 č. 16.00 mõõneeʹst addrõʹsse minna.lehtola(at)samediggi.fi</p>
<p><em type="italic">Lââʹssteâđ: </em>Minna Lehtola Projeʹktt-tuâjjlaž teʹl.: 010 839 3132 | +358 40 650 3620 minna.lehtola(a)samediggi.fi </p>
<p>https://www.samediggi.fi/dihtosis-hanke/</p>
<p>Kuva: Satu Miettinen</p>
</body></document>
