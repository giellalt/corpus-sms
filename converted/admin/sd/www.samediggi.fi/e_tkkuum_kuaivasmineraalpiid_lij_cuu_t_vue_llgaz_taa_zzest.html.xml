<document xml:lang="sms" id="no_id"><header><title>Eʹtǩǩuum kuåivâsmineraalpiiđ lij čuuʹt vueʹllǥaž tääʹzzest - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2022</year><wordcount>234</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2022/10/25/etkkuum-kuaivasmineraalpiid-lij-cuut-vuellgaz-taazzest/?lang=nuo</origFileName><parallel_text xml:lang="fin" location="esitetty_kaivosmineraalivero_on_liian_matalalla_tasolla.html"/><parallel_text xml:lang="sme" location="evttohuvvon_ruvkemineralavearru_lea_menddo_vuollegis_dasis.html"/><parallel_text xml:lang="smn" location="iavtuttum_kuaivuttahmineraalviaru_lii_liijkas_vyeligis_taasist.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Eʹtǩǩuum kuåivâsmineraalpiiđ lij čuuʹt vueʹllǥaž tääʹzzest</p>
<p><em type="italic">Sääʹmteʹǧǧ lij ceälkkam hämmsest halltõõzz eʹtǩǩõssân kuåivâsmineraalpiiđ kuõskki lääʹjjšiõttummšest. Lääʹddjânnma eʹtǩǩeet ođđ kuåivâsmineraalpiiđ, koon õõlǥči mäʹhssed Lääʹddjânnmest roggum kuåivâsmineraalin. </em><em type="italic">Piiđ suåvtemvõudda kuullče kuåivâslääʹjjest miârktum kuåivâsmineraal, leša suåvtemvuuʹd ååuǥbeälla rääʹjteʹčeš kåʹllskuʹlljummšest kaunnum kuåivâsmineraal. </em></p>
<p>Eʹtǩǩõõzz mieʹldd puki metallmaalmi piiđtääʹss leʹčči ǩiiddâs 0,6 proseeʹnt vuässõs metallmaalm seʹst õõʹni metaal piiđäärvast. Jeeʹres kuåivâsmineraalid piiđtääʹss leʹčči ǩiiddâs 0,20 euʹrred malmmtoonnâst.</p>
<p>– Eʹtǩǩuum kuåivâsmineraalpiiđ lij čuuʹt vueʹllǥaž tääʹzzest. Maaiʹlmest metallmaalmi ärvvrojaalt liâ määŋgǩerddsa veʹrddeeʹl Lääʹddjânnma eʹtǩǩuum piiđtässa. Piiđpuåttjin jeät pââʹst raajjâd puskuur vueiʹtlvaž skääđai vääras, ij-ǥa käʹtted infrastruktuurikuulid, särnn Sääʹmteeʹǧǧ saaǥǥjååʹđteei Tuomas Aslak Juuso.</p>
<p>Sääʹmteʹǧǧ pohtt õuʹdde ciâlklmest, što kuåivâstoiʹmmjummuš saaʹmi dommvuuʹdest ij leäkku saaʹmi ǩiõččâmvueʹjjest priimmâmnallšem, di ij-ni kuåivâsmineraalpiiđ lââʹzzet toiʹmmjummuž priimmâmnallšemvuõđ. Kuåivâstoiʹmmjummuš ij suåv saaʹmi dommvuuʹd aarktliʹžže da meälǥžet ođđsmõõvvi luõttu.</p>
<p>– Sääʹmteʹǧǧ ij vueiʹn vuâđaid tõõzz, mõõn diõtt kåʹllkuäivvmõõžž õhttvuõđâst kaunnum kuåivâsmineraal õõlǥči rääʹjted kuåivâsmineraalpiiđ ååuǥbeälla. Kåʹllkuäivvmõõžžâst kaunnum mineraal liâ seämmanalla õõutvuâra äuʹǩǩeemnalla åårrai luâttreeʹǧǧesvuõđ, mâta še jeeʹres mineraal, juätkk Juuso.</p>
<p>Lääʹddjânnmest mašinain kåʹllkuäivvmõõžž vueʹǩǩââʹttet vuõss-sââʹjest saaʹmi dommvuuʹdest, koʹst luâtt lij äʹrǧǧ da meälǥžet ođđsmõõvvi. Kåʹllkuäivvmõõžžâst šâʹdde negatiivlaž vaaiktõõzz luõttu, čäccõʹsse di saaʹmi õõudldõõzzid vueʹǩǩâʹtted vuuʹdest äʹrbbvuõđlaž jieʹllemvueʹjjeez. Sääʹmteʹǧǧ âânn mååžnjânji tõn, što nuʹt koččum riikk määddast kååʹll kuäivvai vuässâʹtte piiđmahssu da kueʹdde vuässas vasttõõzz ij ođđsmõõvvi luâttreeʹǧǧesvuõđi jaukkummšest määddast.</p>
<list><p type="listitem">Sääʹmteeʹǧǧ ciâlkâlm hämmsest halltõõzz eʹtǩǩõssân kuåivâsmineraalpiiđ kuõskki lääʹjjšiõttummšest .</p>
<p type="listitem">Riikkvääraiministeria teâđtõs 27.9.2022 https://valtioneuvosto.fi/-//10623/lääʹddjânnmest-roggum-kuåivâsmineraalid-ođđ-piiđ</p>
</list><p type="title">Lââʹssteâđaid:</p>
<p>Tuomas Aslak Juuso Saaǥǥjååʹđteei 040 687 3394 tuomas.juuso@samediggi.fi</p>
<p>Sarita Kämäräinen jieʹllemvueʹǩǩ- da pirrõslääʹǩǩpiisar 040 415 5969 sarita.kamarainen@samediggi.fi</p>
</body></document>
