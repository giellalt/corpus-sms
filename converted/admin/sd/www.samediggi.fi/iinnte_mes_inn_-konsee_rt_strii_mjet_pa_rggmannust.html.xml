<document xml:lang="sms" id="no_id"><header><title>Iinnteʹmes inn -konseeʹrt striiʹmjet påʹrǧǧmannust - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2020</year><wordcount>272</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2020/06/25/iinntemes-inn-konseert-striimjet-parggmannust/?lang=nuo</origFileName><parallel_text xml:lang="fin" location="ijahis_idja_-konsertti_suoratoistona_elokuussa.html"/><parallel_text xml:lang="sme" location="ijahis_idja_-konsearta_njuolggosattan_borgemanus.html"/><parallel_text xml:lang="smn" location="ijattes_ijja_-konsert_njuolga_vuolgattassan_porgemaanust.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Iinnteʹmes inn -konseeʹrt striiʹmjet påʹrǧǧmannust</p>
<p>Iinnteʹmes inn- festivaal konseeʹrt striiʹmjet 15.8.2020 Aanrest sääʹmkulttuurkõõskõs Sajoozzâst. Konseʹrttvuõlttõõzz ǩiõččmõš lij määustem, pääiʹǩ õõl ǩiõččjid jeät valddu. Konseeʹrtest kuulât räʹpp-artiist Ailu Valle, Gájanas-joouk di juõiggjeeʹjid Iŋgá-Máret Gaup-Juuso da Juha Tornensis.</p>
<p><em type="italic">Iinnteʹmes inn Lääʹdd Ǩiõttmaddi jõnn tuõddri beäʹlest </em></p>
<p>Ǩiõttmaddi vuuʹdest lie jååʹttmen mäŋgg kuäivas-sueʹrj haʹŋǩǩõõzz. Kuäivastooiʹmin leʹčči loopplaž seuʹrrjõõzz Ǩiõttmaddi rââʹžžes luõttu di žeeʹvetkådda. Vuuʹd jieʹllemviõǥǥ vuâđđan lij luâđ ǩeâllʼjeei âânnmõš, mâʹte luâttjieʹllemvueʹjj, luâttmaatkčummuš da virksmâʹttemâânnmõš. Kuäivastooiʹmin lie peʹllsteei vaaiktõõzz puuʹttes čaaʹʒʒid, jieʹllʼjid da maddu. Iinnteʹmes inn- festivaal haaʹlad čuäʹjted tueʹrjes Ǩiõttmaddi vuuʹd õõʹnnʼjid da ceäʹlǩǩed õõutveäkka ij kuäivastoimma Sääʹmjânnmest. Teeʹmmkonseeʹrtest juõiggje <em type="italic">Iŋgá-Máret Gaup-Juuso </em>da <em type="italic">Juha Tornensis </em>. Jiõʹnne peäʹsse veâl vuuʹd äʹrbbvuõđlaž jieʹllemvuõʹjji harjjteei. </p>
<p><em type="italic">Ailu Valle da Gájanas-joukk taʹrjjee modeʹrn sääʹm-musiikk </em></p>
<p>Ailu Valle lij tâʹvvsäämas, lääddas da eŋglõsǩiõʹlle räʹppjeei artistt, koon nääʹlest õhttan bieʹllvaʹlddi saakk, teeknlažvuõtt da tobdd. Valle õlmstõõʹtti kuälmad studioalbuumes <span type="quote">“Viidon sieiddit”</span> leʹbe <span type="quote">“Laajentuneet Seidat”</span> 27.7.2019. Albuumâst Valle smeâtt äimm-muttâz äiʹǧǧpââʹj šiõttõõttmõõžž da luâttkõõsk čiŋŋlõs filosooflaž täävtõõzzin; neävvan juõigg da spoken word di tâʹvvsääʹm-, lääʹdd- da eŋglõsǩiõllsaž räʹpp. Iinnteʹmes inn -konseeʹrtest Ailu Valle mieʹldd lie DJ Uyarakq di taʹnssjeei Janita Rantanen da Niina Rajaniemi.</p>
<p>Gájanas lij sääʹmǩiõllsaž etno-proge-musikkjoukk Lääʹdd laaǥǥâst,Uccjokk-Aanar akseeʹlest. Joukk lij vaʹlljuum jeeʹrab mieʹldd Kaustinen meermusikkjuuhli eeʹjj joukkân eeʹjjest 2017. Joouk musiikkâst šäigg sääʹm äʹrbbvuõtt, kååʹtt kaaunââtt ânnʼjõžaaiʹjin euʹnnreeʹǧǧes suddõõttmõššân. Gájanas musiikkâst vuäitt kuullâd saǥstõõllmõõžž äʹrbbvuõđlaž da modeern sääʹm-musiikk kõõsk. Tõʹst pâjjan veâl alggmeer nâânas õhttvuõtt luõttu. Jeeʹres genre õhttne šõõddteeʹl mõõn-ne ođđ da uniikk.</p>
<p>Iinnteʹmes inn -konseʹrtt sriiʹmjum sueʹvet 15.8. čiâss 19.00 ääʹljeeʹl addrõõzzâst www.sajos.fi/live. Konseeʹrt jäʹrjste õõutveäkka Anára Sámisearvi rõ, Lääʹdd Sääʹmteeʹǧǧ, sääʹm-musikk-kõõskõs, Sääʹmkultturkõõskõs Sajos da Sääʹm škooultemkõõskõõzz medialinjj.</p>
<p><em type="italic">Lââʹssteâđ: </em></p>
<p>Puuʹtʼteei Oula Guttorm +358 40 667 4545 oula.guttorm(at)samediggi.fi www.ijahisidja.fi www.sajos.fi/live</p>
</body></document>
