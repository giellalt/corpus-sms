<document xml:lang="sms" id="no_id"><header><title>Ijahis idja -feʹsttvaal programm lij õʹlmstõttum - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2019</year><wordcount>424</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/07/02/ijahis-idja-festtvaal-programm-lij-olmstottum/?lang=nuo</origFileName><parallel_text xml:lang="eng" location="programme_for_ijahis_idja_-festival_is_published.html"/><parallel_text xml:lang="fin" location="ijahis_idja_-festivaalin_ohjelma_on_julkaistu.html"/><parallel_text xml:lang="sme" location="ijahis_idja_-festivala_programma_lea_almmustahtton.html"/><parallel_text xml:lang="smn" location="ijattes_ijja_-festivaal_ohjelm_lii_almostittum.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Ijahis idja -feʹsttvaal programm lij õʹlmstõttum</p>
<p>Pårǧǧmannust jäʹrjstum Ijahis Idja- alggmeerai musikkfeʹsttvaal programm lij õʹlmstõttum. Aanrest 16. vuâra jäʹrjstum feʹsttvaal teeʹmm lie ÕM alggmeerai ǩiõli eeʹjj ciʹsttjen sääʹmǩiõl. Feʹsttvaalneäʹttel-loopp taʹrjjummša koʹlle konseeʹrti lââʹssen saǥǥstõõllâmareena, säʹmmlaž viõusõõttmõšǩeâšttõõttmõš, sääʹmǩiõtt-tuâjjmarkkân di pääʹrnai da nuõri jiiʹjjez programm.</p>
<p>Feʹsttvaal älgg piâtnâc 16.8. pääʹrnai da nuõri peeiʹvest. Peeiʹv mieʹldd ouddǩiõʹtte iʹlmmtõttum pääʹrn da nuõr vuässâʹtte tuâjjpaajid da peäʹsse vueiʹnned säʹmmlaž vuäʹnkõs fiiʹlmid. Jiiʹjjez silttõõzz pääʹrn da nuõr peäʹsse čuäʹjted Násttážat- nuõrikonseeʹrtest. Koʹnseertest čuäʹjtâʹtte še <em type="italic">Wimme Saari </em>, <em type="italic">Mihkku Laiti </em>da alggmeerkueʹss <em type="italic">Aydar Churupov </em>. Churupov puätt Sibiʹrjast Altai vuuʹdest da lij Telengit-meer eʹtǩǩeei. </p>
<p>Feʹsttvaal ääʹveet piâtnâc čiâss 18.00. Ääʹveemprograammâst vueiʹnet juõiggi <em type="italic">Nils-Heikki Paltto </em>da tivttneǩ <em type="italic">Inger-Mari Aikio </em>. Seämma ääiʹj ääʹvee še sääʹmǩiõtt-tuâjjmarkkân. Ääʹveempoodd mâŋŋa ålgglueʹv âʹlnn älgg Ijahis Idja- areena. ÕM alggmeerai ǩiõli eeʹjj ciʹsttjen sääʹnnfriijjvuõttõhttõs Lääʹddjânnam PEN jäʹrjast <em type="italic">Kåʹllǩiõllâm- </em>paneelsaǥǥstõõllmõõžž sääʹmǩiõllsaž ǩeʹrjjlažvuõđ miârktõõzzâst sääʹmkulttuuʹre, sääʹmõhttsažkådda di vaarvuâlaž sääʹmǩiõlid. Paneelsaǥǥstõllmõõžž jååʹđat Lääʹddjânnam PEN jååʹđtemkååʹddneǩ da ǩiõll- da jåårǥlõskomitea saaǥǥjååʹđteei <em type="italic">Pirita Näkkäläjärvi </em>. </p>
<p>Piâtnâc konseeʹrt Ijahis Idja väʹlddlueʹv âʹlnn aalǥat aanrõš läullai da livđeei <em type="italic">Anna Morottaja </em>. Son õʹlmstâtt konseeʹrtest vuõssmõs aʹlbuumes. Morottaja mâŋŋa lueʹv õõl kaggâtt eʹman ođđ aʹlbuum õʹlmstõttâm <em type="italic">Niko Valkeapää </em>bääʹndines. Teʹl vuârast lij možât pukin peäglvummuš sääʹmartistt, läullai <em type="italic">Mari Boine </em>Taaʹrr beäʹlnn Sääʹmjânnmest. Mâʹte Valkeapää, lij Boine še eʹman õʹlmstõttâm ođđ musiikk. Piâtnâc konseeʹrtid looppat DJ-kollektiiv <em type="italic">Article 3 </em>, kååʹtt såittai sääʹm-musiikk di jeeʹres alggmeerai musiikk. </p>
<p>Sueʹvet 17.8. programm älgg konseeʹrtin sääʹm-muzei Siida ålggmuʹzeejest, Tirro põõrtâst. Intiim konseeʹrtest čuäjtâtt juõiggi <em type="italic">Wimme Saari </em>. Konseeʹrt liippid kaaupšet Siidast feʹsttvaalneäʹttlest. </p>
<p>Feʹsttvaalvuʹvdd ävvan sueʹvet čiâss 15.00. Piâtnâc älggam sääʹmǩiõtt-tuâjjmarkkân juätkkje vuuʹdest. Ijahis Idja-feʹsttvaal sueʹvet älggjeäʹǩǩääst lij äʹrbbvuõđlânji piâssâm naaudšed musiikâst še sääʹmkulttuurkõõskõs Sajoozz auditoriost da nuʹtt lij še tän eeʹjj. Feʹsttvaal teeʹmmkonseʹrtt <em type="italic">Haaʹleʹčem </em>pohtt miõlǩeässlanji õʹhtte tivttâz, laulljid, juõiǥid da musiikk. Mieʹldd lie <em type="italic">Niko Valkeapää </em>, <em type="italic">Inger-Mari Aikio </em>, <em type="italic">Ánná Káisa Partapuoli </em>da <em type="italic">Øystein Nilsen </em>. </p>
<p>Sueʹvet ålgglueʹv prograam ääʹvad Máttut-konseʹrtt. Konseeʹrtest Jääuʹrestuõddâr juõiǥid juõikka <em type="italic">Anna-Reetta Niemelä </em>, <em type="italic">Matias Niemelä </em>, <em type="italic">Petra Biret Magga-Vars </em>da <em type="italic">Anna Näkkäläjärvi-Länsman </em>. <em type="italic">Janne Lappalainen </em>čuõjldâʹtt straŋggsååitanjivuiʹm da perkussiovuiʹm. Ijahis Idja ålgglueʹv âʹlnn čuäjtâʹtte še juõiggi <em type="italic">Øystein Nilsen </em>, alggmeerkueʹss <em type="italic">Aydar Churupov </em>, uuʹmesääʹmǩiõllsaž läullai <em type="italic">Katarina Barruk </em>bääʹndines, elektronlaž pop-joukk <em type="italic">ISÁK </em>di legendaarlaž folkrock-joukk <em type="italic">Sančuari </em>. Ooudâst peäggtum artiist čuõjldâʹtte vuõssmõs vuâra Ijahis Idja- feʹsttvaalâst. Konseeʹrti lââʹssen viõusõõđat. Šlaajjân lij jåʹttelvuõđ da tääʹrǩesvuõđ õõlǥti njuärstõk. Ǩeâšttõõttmõš šadd Sajoozz šeeljast. </p>
<p>Ijahis idja 16.–17.8.2019 Aanrest. Ouddliippkaaupšummuš älgg 5.7.2019.</p>
<p>Ijahis idja jäʹrjsteei lie Anára Sámisearvi ry, Sääʹmteʹǧǧ, Sääʹm škooultemkõõskõs, Sääʹm-muʹzei Siida, Aanar kåʹdd da Yle Sääʹmjânnam. Feʹsttvaal õhttsažtuâjjkueiʹm lie Hoteʹll Kultahovi, Wilderness Hotel Inari da Hoteʹll Inari.</p>
<p type="title">Lââʹssteâđ:</p>
<p>Puutʼteei Oula Guttorm oula.guttorm(at)samediggi.fi +358 40 667 4545</p>
<p>www.ijahisidja.fi</p>
</body></document>
