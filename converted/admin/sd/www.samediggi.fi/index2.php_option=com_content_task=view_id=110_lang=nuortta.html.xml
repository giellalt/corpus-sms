<document xml:lang="sms" id="no_id"><header><title>Samediggi - Saamelaiskäräjät - Tâ´vv-Lää´ddjânnam sosialvuu´d siltteemkõõskõs (Poske)</title><genre code="admin"/><author><unknown/></author><translator><unknown/></translator><translated_from xml:lang="fin"/><wordcount>266</wordcount><conversion_status type="standard"/><availability><free/></availability><submitter name="Børre Gaup" email="albbas@gmail.com"/><multilingual><language xml:lang="fin"/></multilingual><origFileName>http://www.samediggi.fi/index2.php?option=com_content&amp;task=view&amp;id=110&amp;lang=nuortta.html</origFileName><parallel_text xml:lang="eng" location="index2.php_option=com_content_task=view_id=110_lang=english.html"/><parallel_text xml:lang="fin" location="index2.php_option=com_content_task=view_id=110_lang=finnish.html"/><parallel_text xml:lang="sme" location="index2.php_option=com_content_task=view_id=110_lang=davvi.html"/><parallel_text xml:lang="smn" location="index2.php_option=com_content_task=view_id=110_lang=anaras.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Tâʹvv-Lääʹddjânnam sosialvuuʹd siltteemkõõskõs (Poske)</p>
<p>Tâʹvv-Lääʹddjânnam sosialvuuʹd siltteemkõõskõs (Poske) lij bieʹǩǩ väʹlddkååddlaž siltteemkõõskõõzzsääiʹm. Väʹlddkååddlânji siltteemkõõskõstuåimmjumuužž kuõskki lääʹǩǩ (1230/2001) da asetõs (1411/2001) lij šõddâm viõʹǩǩe eeʹjj 2002 aalǥâst. Poske Lij Sääʹmjânnam õllškooul, Sääʹmteeʹǧǧ, Kolpene kääzzkâʹsttemkõõskõõzz kåʹddkonsern da Oulu vuuʹd ämmatõllškooul årjâʹttem suåppmõšvuâđđsaž organisaatia, koon vuäʹppast da jååʹđat saaǥǥstõõllâmkåʹdd. Poske lij õhtt õhttsaž tuåimmjemnallšem õhttnašvuõtt, kååʹtt årjââtt kolmmen vooudlaž tuåimmjemõõutilååǥǥast: Sääʹmjânnam da Tâʹvv-Vuâđđmäädd tuåimmjemõõutilååǥǥast di Saaʹmiõõutilååǥǥast. Saaʹmiõõutilååkk vaʹsttad saaʹmi pueʹrrjieʹllemkääzzkõõzzi ooudâsviikkmest, kååʹtt lij Tâʹvv-Lääʹddjânnam sosialvuuʹd siltteemkõõskõõzz väʹlddkååddlaž spesialtuâjj.</p>
<p>Tâʹvv-Lääʹddjânnam sosialvuuʹd siltteemkõõskõõzz tuâjjan lij ooudâsviikkâd:</p>
<p>- oobbeʹld sosialvuuʹd säiʹmmnallšem, määŋgämmatlaž da määŋgtuåimmjemnallšem kääzzkâʹsttemååʹblǩid, tuâjjmõõntõõllmõõžžid, konsultaatia di tõõzz kuulli ǩiččlõddâmtuåimmjumuužž,</p>
<p>- sosialvuuʹd praksiizz tuâi, škoouʹlʼjemriâššmõõžži õhttsažtuâi di vuâđđ-, juätkk- da tiuddeemškouʹlʹjumuužž,</p>
<p>- ođđteknologii beäʹlnn juõʹǩǩ sâjja vuällai ââʹnnemväʹlddmõõžž sosialvuuʹdest,</p>
<p>- mäddkååddlaž sosiaalaž vaikktõõzzi ärvvtõõllâm da pueʹrrjieʹllemstrategiiztaž tuâi di</p>
<p>- sääʹmǩiõllsai sosialvuuʹd kääzzkõõzzi ooudâsviikkmõõžž.</p>
<p><em type="italic">Tâʹvv-Lääʹddjânnam sosialvuuʹd siltteemkõõskõõzz saaʹmiõõutilååkk </em></p>
<p>Tâʹvv-Lääʹddjânnam sosialvuuʹd siltteemkõõskõõzz (Poske) väʹlddkååddlaž spesialtuâjjan lij meäʹrtõllum sääʹmǩiõllsa narood kääzzkâʹsttemtaarbi lokku väʹlddmõš taarbšemnallšem tuâjain. Saaʹmi pueʹrrjieʹllemkääzzkõõzzi ooudâsviikkmõš, tõõzz kuulli tuʹtǩǩumuš, škooulʹjʼumuš da ärvvõs liâ spesialvuʹvdden Poske tuâjjǩeeʹddest. Vaaldšemvuõđlânji Sääʹmteeʹǧǧ õhttvuõđâst tuåimmjeei Sääʹmõõutilååkk âânn huõl täin tuâjain.</p>
<p>Saaʹmiõõutilååǥǥ tuåimmjemvuʹvdden liâ ââldmõssân sääʹmvuʹvdd da õhttsažtuåimmjemsäimma kuulli Tâʹvv-Lääʹddjânnam sosialvuuʹd siltteemkõõskõõzz tuåimmjemõõutilååǥǥai lââʹssen kååʹdd, organisaatiad, õllškooul da mättjemstrooiteeʹl di sääʹmǩiõllsai kääzzkõõzzid kuulli puuʹtʼteem kruuggneeʹǩǩ Taarrâst da Ruõccâst.</p>
<p>Saaʹmiõõutilååǥǥ täävtõssân lij vääžneʹld sääʹm siõrrekksaišõddeem, puärrsihuõl da säʹmmlai sosialtuâi ooudâsviikkmõš di sosialkääzzkõõzzi siisklaž da šlaajjsaž ooudâsviikkmõš nuʹtt, što kääzzkõõzzi tääʹss da vuäǯǯamvuõtt vueiʹtet staannâd sääʹmnarooʹde.</p>
<p>Poske tuåimmjumuužžâst vääʹldet lokku Sääʹmteeʹǧǧ täävtõõzzid sosial- da tiõrvâsvuõđhuõlâst. Sääʹmteʹǧǧ lij piijjâm täävtõssân sosial- da tiõrvâsvuõttvuuʹdest što säʹmmlaid jurddum sosialvuuʹd kääzzkõõzz liâ plannum miârkkšõõveeʹl saaʹmi jiiʹjjes kulttuur šõddâmaalǥin, säʹmmlai äʹrbbvuõtt äärv da jieʹllemvueʹǩǩ lokku vääʹldeeʹl da što kääzzkõõzz čõõđtet sääʹmǩiõlin da saaʹmi jiiʹjjesvaaldšem vuâđast.</p>
</body></document>
