<document xml:lang="sms" id="no_id">
  <header>
    <title>Samediggi - Saamelaiskäräjät - Tiõrv&amp;#700;vuõ&amp;#273; sä&amp;#697;mmlai meersažpei&amp;#697;vven</title>
    <genre code="admin"/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="fin"/>
    <wordcount>478</wordcount>
    <conversion_status type="standard"/>
    <availability>
      <free/>
    </availability>
    <multilingual/>
    <origFileName>http://www.samediggi.fi/index2.php?option=com_content&amp;task=view&amp;id=1197&amp;lang=nuortta</origFileName>
    <parallel_text xml:lang="fin" location="index2.php_option=com_content_task=view_id=1197_lang=finnish.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>Tiõrvʼvuõđ säʹmmlai meersažpeiʹvven</p>
    <p>Sääʹmteeʹǧǧ saaǥǥjååʹđteeʹjen haaʹlääm tuäivted pukid šiõǥǥ säʹmmlai meersažpeeiʹv!</p>
    <p>Leäm kuärǥast tõʹst, što meersažpeeiʹv prääzkjet täʹbbe määŋgnalla nuʹtt pirr Sääʹmjânnam ko še sääʹmvuuʹd åålǥpeäʹlnn. Ij leäkku õhtt oʹdinakai vueʹǩǩ leʹbe nääʹll, mäʹhtt säʹmmlai meersažpeeiʹv õõlǥči prääzkjed, da peeiʹv fiinâsvuõtt lij-i tõʹst, što tõʹst lij šõddâm peiʹvv, mâʹst obb sääʹmõhttõs rääjj jiijjâsnallšem uuʹccab leʹbe šuurab prääʹznǩeesvuiʹm.</p>
    <p>Mij oudldeei oummu sääʹmpolitiikkâst vueiʹnne tääʹrǩes äʹššen, što säʹmmlain lij jiijjâz meersažpeiʹvv, što säʹmmlaid vueiʹnet jiijjâs pååđmeeran sääʹmǩiõlinees- da kulttuurineesvuiʹm. Täujja just 6.2. miʹjjid säʹmmlaid, da tõn mäʹhtt mij kulttuur lij jeeʹresnallšem, vääʹldet lokku še väʹlddmediast. Säʹmmlai meersažpeiʹvv lij leämmaž lekkvuõtt, tõntää miʹjjin teâđčeš vuâsti veâl jiânnai uuʹccab ko ânnʼjõžääiʹj teäʹtte lääʹddõhttsažkååʹddest. Tõt taʹrjjad miʹjjid säʹmmlaid še vueiʹttemvuõđ prääzkjed sääʹmvuõđ õõutsââʹjest da tuärjjeed kueiʹmm kueiʹmeen.</p>
    <p>Teâđast leʹčči fiin äʹšš, jõs säʹmmlai meersažpeiʹvv leʹčči tõn diõtt juõʹǩǩ peeiʹv, što säʹmmlaid vuäinče pååđmeeran da mij kulttuursaž jiõččmieʹrreemvuõiggâdvuõđ âânče ciistâst da tuärjjeʹče pueʹrben väʹlddõhttsažkååʹdd peäʹlnn. Tõn õhttvuõđâst Lääʹddjânnmest leät mõõnnâm mõõnni eeʹjj ääiʹj kuuitâǥ lääuʹǩ mååust årra da meeʹst lij jiânnai tuej tuejjeemnalla.</p>
    <p><span type="quote">”Miʹjjin”</span> jiõm juuʹrd tååʹlǩ Sääʹmteeʹǧǧ, peʹce obb sääʹmõhttõõzz. Taarbšep smeʹllkõs ääʹvummšid da veiddsab õhttsažtuej sääʹmorgaanivuiʹm aaʹšši ooudem diõtt. Tuäivam-i, što seämmanalla ko prääzkjep säʹmmlai meersažpeeiʹv, jeäʹp tuejjeʹčče seämma vuõʹjji mieʹldd eeʹjjest nobba sääʹmpolitiikkâst. Sääʹmteʹǧǧ âlgg taʹrjjeed säʹmmlaid hieʹlǩeld âlddnemnallšem fooruum, koon pääiʹǩ aaʹššid vueiʹtet ooudeed. Sääʹmteʹǧǧ âlgg uʹvdded še tuärjjõõzzâs jeeʹres sääʹmorgaanid, kook tuejjee tuej seämma täävtõõzzi ouʹdde.</p>
    <p>Säʹmmlai meersažpeiʹvven meeʹst pukin säʹmmlain leʹčči šiõǥǥ smiõttâd, mäʹhtt haaʹleep, što aaʹššeen leʹčče jeeʹresnalla, mâiʹd haaʹleep tuejjeed jeeʹresnalla väʹlddõhttsažkådda veʹrddeeʹl. Meeʹst lij lååʹpp niõǥǥeed nâânn sääʹmõhttsažkååʹddest, da tuejjeed tuej tõn niõǥǥõõzz ouʹdde. Måkam lij tõt pueʹttiääiʹj sääʹmõhttsažkåʹdd, koon raajjâp?</p>
    <p>Tän neäʹttlest kuulim tääʹrǩes tuʹmmstõõǥǥ sääʹmaaʹššid kuõskeeʹl. Tuʹmmstõk ij leämmaž mii täättas tuʹmmstõk, peʹce tõt leäi vuõiggâdvuõđlaž tuʹmmstõk, koʹst Girjás sää  ʹmsiid leʹbe paalǥâskååʹdd vuõiggâdvuõđid vuuʹdes määddaid da čaaʹʒʒid di tõin mieʹrrummša toobdsteš Ruõcc peäʹlnn. Tuäivam, što tät Girj  á  s sääʹmsiid kuõskki tuʹmmstõk mieʹttvaaikat tõõzz, što säʹmmlai vuõiggâdvuõđ Lääʹddjânnmest ouddne ouddmiârkkân ILO 169 –suåppmõõžž ratifiâʹsttem da tâʹvvjânnamlaž sääʹmsuåppmõõžž pääiʹǩ. Tuäivam, što jeäʹp jooud kaiʹbbjed vuõiggâdvuõđid vuõiǥâs-stroiʹttel pääiʹǩ, ko tõt čuâǥǥas lij pukid lossääb. Girj  ás-tuʹmmstõk lij historiaalʼlaž da oudd tuäiv pukid säʹmmlaid. Vuäinam, što tän tuʹmmstõõǥǥâst lie tobdstam tõid vuõiggâdvuõđid, koid nuõrttsäʹmmlai kreäpast še âânn seʹst. Täid vuõiggâdvuõđid feʹrttai tobdsted še Lääʹddjânnmest.</p>
    <p>Jiõččân peäʹlest leäm ååʹn viikkmen loʹppe mõõnnâm neellj eeʹjj pââʹj Sääʹmteeʹǧǧest, koin miâlggâd mââimõs eeʹjj leäm tuåimmâm Sääʹmteeʹǧǧ saaǥǥjååʹđteeʹjen. Ođđ Sääʹmteʹǧǧ järjstââvv 23.2. vaalpââjas 2016-2019. Haaʹlääm-i ââʹnned tän vueʹjj äuʹǩǩen da späʹssbõõššâd pukid õhttsažtuâjjkruuggid nuʹtt sääʹm- ko še lääʹddõhttsažkååʹddest mõõnnâm pââʹjest. Haaʹlääm späʹssbõõššâd nuʹtt Sääʹmteeʹǧǧ piisarkååʹdd ko še jeeʹres sääʹminstituutioin reâuggai oummid, kook tuejjee tääʹrǩes tuej nânnsab sääʹmõhttsažkååʹdd ouʹdde. Tät tuejj ij leäkku pâi aʹlǩǩi da ouddnummuž mettan lie reepp lääuʹǩ. Tät tuejj lij kuuitâǥ samai täʹrǩǩ säʹmmlai pueʹttiääiʹj peäʹlest. Nuʹtt ko še lie puk tõk aarǥ tuej, kook tuejjee mij jieʹllmest sääʹmjieʹllem da ouʹdde sääʹmvuõʹtte pueʹttiääiʹj.</p>
    <p>Siõm vuåjuin šâdd jõnn jään; õõutsââʹjest leäʹp viõus.</p>
    <p>Aanrest säʹmmlai meersažpeiʹvven</p>
    <p xml:lang="smn">Tiina Sanila-Aikio</p>
    <p>saaǥǥjååʹđteei</p>
  </body>
</document>
