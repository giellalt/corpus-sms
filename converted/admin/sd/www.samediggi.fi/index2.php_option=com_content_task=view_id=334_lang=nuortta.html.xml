<document xml:lang="sms" id="no_id"><header><title>Samediggi - Saamelaiskäräjät - Sää´mkulttuurkõõskõõzz nõmm&amp;#489;eâšttõõttmõš</title><genre code="admin"/><author><unknown/></author><translator><unknown/></translator><translated_from xml:lang="fin"/><wordcount>685</wordcount><conversion_status type="standard"/><availability><free/></availability><submitter name="Børre Gaup" email="albbas@gmail.com"/><multilingual><language xml:lang="fin"/></multilingual><origFileName>http://www.samediggi.fi/index2.php?option=com_content&amp;task=view&amp;id=334&amp;lang=nuortta.html</origFileName><parallel_text xml:lang="fin" location="index2.php_option=com_content_task=view_id=334_lang=finnish.html"/><parallel_text xml:lang="sme" location="index2.php_option=com_content_task=view_id=334_lang=davvi.html"/><parallel_text xml:lang="smn" location="index2.php_option=com_content_task=view_id=334_lang=anaras.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Sääʹmkulttuurkõõskõõzz nõmmǩeâšttõõttmõš</p>
<p>Sääʹmteʹǧǧ reäšš äävai åårrmen nõmmǩeâštõõttmõõžž koonn jurddân lij kaunnâd Aanar ceerkavsiʹjdde eeʹjjest 2012 valmštõõvvi Sääʹmkulttuurkõõskõʹsse tõn miârkkšõõvvmõõžž da tuåimmuužž mieʹlddsaž nõmm. Ǩeâštõõttâmäiʹǧǧ lij 8.10.– 9.11.2009.</p>
<p type="title">SÄÄʹMKULTTUURKÕÕSKÕÕZZ NÕMMǨEÂŠTÕÕTTMÕŠ;</p>
<p type="title">haʹŋǩǩõõzz tuâkkaž da ǩeâštõõttâm šeâttmõõzz</p>
<p type="title">Sääʹmkulttuurkõõskõõzz čuäjtõõllmõs</p>
<p>Aanar ceerkavsiid Juutuajooǥǥ riddu tuejjeemnalla šõddi sääʹmkulttuurkõõskõʹsse šâʹdde tuåimmpääiʹǩ Sääʹmtegga, sääʹmkulttuuʹre kuulli määŋgpeällsa tuåimmjumuʹšše di sääʹm mättʼtõs da tuʹtǩǩeemtuåimmjumuʹšše. Lââʹssen põõrt vääžnmõs pääiʹǩ liâ määŋgtuåimm- da kääzzkâʹsttempääiʹǩ pirr juâkkõõttâm õhttsažpääiʹǩ: Čuäjtõõllâm-, sååbbar- da määŋgtuåimmpääiʹǩ di restrantt. Õhttsažpaaiʹǩi âânnmõš lij vääžnai vuäʹss puk tän kulttuurkõõskõõzz tuåimmjumuužžin.</p>
<p>Sääʹmkulttuurkõõskõõzz jurddâm lij raajjâd saaʹmid pueʹrab ouldõõzzid jiiʹjjesnalla ââʹnned da ooudâsviikkâd ǩiõles, kulttuures da jieʹllemvueʹǩǩtuejjumuužžâs, håiddad da ooudâsviikkâd kulttuurjiõččvaaldšemes di staannâd saaʹmi takai jieʹllemvueʹjji šõddmõõžžid ooudeeʹl. Lââʹssen kõõskõõzz jurddân lij pueʹreed vuäittmõõžžid liâvted da vuäǯǯad teâđaid saaʹmin vuõssnaroodân.</p>
<p>Sääʹmkulttuurkõõskõs lij vuõssʼsââjest jurddum saaʹmi jiiʹjjes ââʹnnem diõtt. Tõʹst lij mieʹrr šõddâd Lääʹddjânnam saaʹmi jiiʹjjesvaaldšem di jieʹlli da ooudâsmõõnni sääʹmkulttuur symbool, koonn vääžmõsssân tuåimmjeeʹes jurddân lij ââʹnned huõl äʹrbbvuõttân seillam kulttuurest da ooudâsviikkâd da oođeed saaʹm õhttsažkåʹddjieʹllem.</p>
<p>Čiõlgguum väʹlddveârlažmeäʹr kuâŋŋad kulttuurkõõskõs taʹrjjad šõõrab, ođđäiggsai da tääʹzzõõlǥtem õhttsažââʹnnempaaiʹǩi (sååbbar-, auditoria-, määŋgtuåimm- da čuäjtõõttâmpaaiǩi di studiapääiʹǩ) diõtt šiõǥǥ vuäittmõõžž riâššât oʹdinakainallšem pirrõõžžâst määŋgnallšem såbbrid, konfereensid da jeeʹresnallšem pooddid.</p>
<p>Sääʹmkulttuurkõõskõs lij tännalla seämmaäiggsânji Lääʹddjânnam saaʹmi parlamenttpõrtt da kulttur-, škoouʹlʼjumuužž- da siltteemkõõskuum da še riõššum pooddipõrtt jeeʹresnallšem såbbrineez, musiikk-, jieʹllikartt- da teaʹtterčuäjtõõzziineez. Nuʹbb nobba luämmlõõžžeeʹl täk vuäʹsstuåim tueʹrjjee nuuʹbbeez siiʹsǩeʹld da pääiʹǩineez.</p>
<p>Kulttuurkõõskõõzz tuejjad da vuäʹmast Senaatt-ǩiiddõs da tõn bruttošorrõs lij nuʹtt 4 800 m². Raajjâmhaʹŋǩǩõõzz teäʹǧǧââʹnnemarvvlõs lij nuʹtt 12 miljoon euʹrred, koʹst EU-teäggtõõzz vuässõs lij 5 miljoon euʹrred. Kulttuurkõõskõõzz tuejjumuš älgg ǩeâđđa 2010 da tõt õõlǥči valmštõõvvâd eeʹjj 2012 aalǥ mõõneeʹst.</p>
<p>Sääʹmkulttuurkõõskõõzz väʹlddposttšeʹǩǩen tuåimmai Sääʹmteʹǧǧ, kååʹtt vuåkrai ooudâs paaiʹǩid jeeʹres õõʹnnjid. Sääʹmvuuʹd škoouʹlʼjemkõõskõs lij Sääʹmteeʹǧǧ kuâŋŋad põõrt nuʹbb väʹlddõõʹnni. Jeeʹres põõrt õõʹnni liâ Aanar kååʹdd ǩeʹrjjpõõrttuåimm, Sámi Duodji ry (sääʹmǩiõttʼtuâjjlai seäʹrvv), SámiSoster ry (saaʹmi sosial- da tiõrvâsvuõttvuuʹd seäʹrvv), Sääʹmjânnam läänhalltõs di aʹltteem vueʹlnn åårrai Sääʹmarkiiv da restrantt.</p>
<p type="title">Nõmmǩeâšttõõttmõõžž šeâttmõõžž:</p>
<p>1. Ǩeâšttõõttmõõžž jurddân lij kaunnâd Aanar ceerkavsiʹjdde raajjâmnalla åårrai sääʹmkulttuurkõõskõʹsse tõn miârkkšõõvvmõõžž da tuåimmuužž mieʹlddsaž nõmm.</p>
<p>2. Ǩeâšttõõttmõõžž riâššjen tuåimmai Sääʹmteʹǧǧ.</p>
<p>3. Ǩeâšttõõttmõš lij pukid äävai.</p>
<p>4. Ǩeâštõõttâmäiʹǧǧ lij 8.10. – 9.11.2009. Ǩeâštõõttâmeʹtǩǩõõzz âʹlǧǧe leeʹd vuõlttuum 9.11.2009 čiâss 16.00 mõõneeʹst šeâttmõõžži 5. pääiʹǩest peäggtum addrõõzzâst. Mâŋŋa mieʹrrääiʹj puättam eʹtǩǩõõzzid jeät valddu lokku.</p>
<p>5. Ǩeâšttõõttmõʹšše vuässõõđât pååʹšt pääiʹǩ vuõltteeʹl nõmmeʹtǩǩõs da vuässõõʹtti õhttsažteâđ addrõʹsse. Saamelaiskäräjät, Angelintie 696, 99870 Inari. Konfeârtta ǩeeʹrjtet koodd <span type="quote" xml:lang="fin">”Nimikilpailu”</span>. Paaʹrtiteʹmvuõđ staannâm diõtt vuässõõʹtti õhttsažteâđaid leʹbe nõmm, addrõs, teʹlfon-nââmar da neʹttpååʹšt õhtteet eʹtǩǩõʹsse ođđ, ǩidd pijjum konfeârtâst, kååʹtt ääʹvet ärvstõõllâm looppâst da mâŋŋa ǩeâšttõõttmõõžž loppšõddmõõžž siâlggnem. Jeeʹresnalla vuõlttuum eʹtǩǩõõzz heelǥeet.</p>
<p>6. Personteâđaid ǩiõttʼtõõlât tåʹlǩ nõmmǩeâštõõttâm poodd, jeät-ka tõid uʹvddu ooudâs. Puk teâđ jaukkeet mâŋŋa ǩeâšttõõttâm looppâst.</p>
<p>7. Ǩeâšttõõttmõʹšše vuäitt vuässõõžžâd mäŋggsab ku õõutin eʹtǩǩõõzzin da tõid vuäitt vuõltteed seämma konfeârtâst.</p>
<p>8. Nõmmeʹtǩǩõs âlgg leeʹd sääʹmǩiõllsaž, tuäivvmõssân lij, što nõmm lij tâʹvv-, aanarleʹbe nuõrttsääʹmǩiõllsaž. Eʹtǩǩõõzz vuäitt čiõlggeed še lääddas.</p>
<p>9. Nõʹmme pijjum õõlǥtõõzz</p>
<p>a. Nõmmǩeâšttõõttmõõžžin ooccât sääʹmkulttuurkõõskõʹsse vuäʹnkõs, âppšeei, miõʹllepâššneei da jeärsmeei sääʹmǩiõllsaž nõõm, kååʹtt čiõlggad kulttuurkõõskõõzz</p>
<p>- kulttuur juʹrddemvuâđ da miârkkšõõvvmõõžž,</p>
<p>- sääʹm jiiʹjjesnallšemvuõđ,</p>
<p>- kookkas vuällai da määŋgpeällsa tuåimmjumuužž di tõn</p>
<p>- arkktehtsaž ååʹbleǩǩiõl.</p>
<p>b. Eʹtǩǩõõzzin âlgg väʹldded lokku nõõm ǩeeʹrjtemvueʹǩǩ da ceäʹlǩǩmõš. Nõmm âlgg leeʹd hieʹlǩeʹld jeeʹres ǩiõlin ceäʹlǩǩemnallšem da luânddlânji soojtemnallšem. Tõn tuäivat suåppâd še meeraikõskksaž da liâggsaž âânnmõʹšše.</p>
<p>c. Nõmmeʹtǩǩõõzz âʹlǧǧe čiõlggeed.</p>
<p>10. Cisttluʹvddkåʹdd</p>
<p>a. Ǩeâšttõõttmõõžž räʹtǩǩad 10-vuässlažneeʹǩǩi cisttluʹvddkåʹdd, koozz kooll õhtt võboršeǩ juõʹǩǩ kulttuurkõõskõõzz õõʹnniorganisaatiast (õhttseʹžže 8 võboršeʹǩǩed) di võboršeǩ Senaatt-ǩiiddõõzzin da kulttuurkõõskõõzz arkktehtǩeâštõõttmõõžž vuäittam plaanraajjiäʹrttlest.</p>
<p>b. Cisttluʹvddkåʹdd vaʹlljad kõskkstes saaǥǥjååʹđteei da vääʹrsaaǥǥjååʹđteei da nõõmad jiõccses piisar.</p>
<p>c. Luʹvddkåʹdd vuäitt nõõmted kõskkstes tuâjjvälljkååʹdd. Luʹvddkåʹdd da tõn mååžna tuâjjvälljkåʹdd vueiʹtte taarbšeʹmmen ââʹnned tuâistes äʹšštobddjid.</p>
<p>11. Ǩeâštõõttâmeʹtǩǩõõzz ärvstõõlât nõõmitää. Vuõiʹttjen vaʹlljeet pueʹrmõssân nõʹmme pijjum õõlǥtõõzzid tiuddi eʹtǩǩõs. Ǩeâšttõõttmõõžž riâššjest lij seârvvna nuʹt haaʹleeʹld vuõiggâdvuõtt leeʹd vaʹlljeeǩâni vuõiʹttjen ni mõõnn eʹtǩǩõõžž.</p>
<p>12. Ciist</p>
<p>a. Vuõʹttivõboršeeʹǩǩ tuejjeei sǩiâŋkat 1 000 eeuʹrin. Nuʹbben puättam eʹtǩǩõs låånat 200 eeuʹrin da kuälmeen puättam 100 eeuʹrin.</p>
<p>b. Teʹl ko mäŋŋsab vuässõõʹtti liâ eʹtǩǩõõssâm seämma nõõm, cistt jueʹjjet sij kõõsk.</p>
<p>13. Ǩeâšttõõttmõõžž riâšši vuäǯǯ puk vuõiggâdvuõđid kolmmen vuõssmõssân vaʹlljuum eʹtǩǩõʹsse. Riâššjest lij vuõiggâdvuõtt muʹtted leʹbe leeʹd âânǩâni nõõm.</p>
<p>14. Ǩeâšttõõttmõõžž kuõskki kõõččmõõžž âʹlǧǧe tuåimted neʹttpååʹšt pääiʹǩ sääʹmkulttuurkõõskõshaʹŋǩǩõõžž projektšuuʹrmõs Juha Guttorm addrõʹsse</p>
<p>Õhttõõzz: Sääʹmkulttuurkõõskõõzz arkktehtǩeâštõõttmõõžž programm da ǩeâštõõttmõõžž ärvstõõllâmpåʹrddǩeʹrjj di mââimõõzz v uõssʼsnimldõõǥǥ da – piirstõõzz arkktehtǩeâštõõttmõõžž vuäittam ađa –nõmmsaž eʹtǩǩõõzzâst</p>
</body></document>
