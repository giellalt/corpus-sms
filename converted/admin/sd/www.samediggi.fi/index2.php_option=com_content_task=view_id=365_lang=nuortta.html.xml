<document xml:lang="sms" id="no_id"><header><title>Samediggi - Saamelaiskäräjät - Sää´m parlamenttaarla suåvtõõzz vaaldšem Lää´ddjânnma</title><genre code="admin"/><author><unknown/></author><translator><unknown/></translator><translated_from xml:lang="fin"/><wordcount>208</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index2.php?option=com_content&amp;task=view&amp;id=365&amp;lang=nuortta.html</origFileName><parallel_text xml:lang="fin" location="index2.php_option=com_content_task=view_id=365_lang=finnish.html"/><parallel_text xml:lang="sme" location="index2.php_option=com_content_task=view_id=365_lang=davvi.html"/><parallel_text xml:lang="smn" location="index2.php_option=com_content_task=view_id=365_lang=anaras.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Sääʹm parlamenttaarla suåvtõõzz vaaldšem Lääʹddjânnma</p>
<p>Lääʹddjânnam sääʹmteeʹǧǧ saaǥǥjååʹđteei Klemetti Näkkäläjärvi tuåmmai puõʹtti kueʹhtt eeʹjj&#13; Sääʹm parlamenttaarla suåvtõõzz saaǥǥjååʹđteeʹjen. Saaǥǥjååʹđtemvuõtt seʹrddõõvi Lääʹddjânnam&#13; sääʹmtegga Ruõcc sääʹmteeʹǧǧest.</p>
<p>Snimldõõǥǥin Ruõcc sääʹmteeʹǧǧ halltõõzz saaǥǥjååʹđteei Sara Larsson, Taar sääʹmteeʹǧǧ vääʹrrsaaǥǥjååʹđteei Laila Susanne Vars da Lääʹddjânnam sääʹmteeʹǧǧ saaǥǥjååʹđteei Klemetti Näkkäläjärvi. Snimldõõǥǥ: Sára Márjá Magga.</p>
<p>– Lij rämm luõvted saaǥǥjååʹđtemvuõtt vueʹjjest, koʹst sääʹmääʹšš liâ pueʹttmen jiiʹjjesnallšem taʹrǩǩeem täävtõssân YK:st, maainsti Ruõcc sääʹmteeʹǧǧ saaǥǥjååʹđteei Sara Larsson parlamenttaarla suåvtõõzz såbbrest Ruäʹvnjaarǥâst 14.4.</p>
<p>Saaʹmi parlamenttaarlaž suåvtõs lij vuâđđuum 2000-lååǥǥ aalǥâst da tõt tuåimmai Tâʹvvjânnamlaž sääʹmteeʹǧǧ õhttsažtuâjjorgaanân. Ruõšš sääʹm še liâ vuässõõttâm suåvtõõzz tuõjju. Parlamenttaarlaž suåvtõs noorââtt Ruäʹvnjaarǥâst da vuäǯǯ kueʹssen YK vuõssnaroodi ooumažvuõiggâdvuõđi spesialteâđteei James Anayan. Spesialteâđteei lij vuõssmõs vuâra ooumažvuõiggâdvuõđriâššâm histoorâst valmšteʹmen spesialnallšem teâđtõõzz naroodâst, kååʹtt jäälast neellj valdia vuuʹdest. Ooumažvuõiggâdvuõtt-teâđtõõzz liâ ääiʹjab leämmaž valdia mieʹlddsa.</p>
<p>Spesialteâđteei kueʹssreissu kuõskeeʹl Ruäʹvnjaarǥâst riâžžât saaʹmi ooumažvuõiggâdvuõđid da jiiʹjjesvaaldšem teâuddjumuužž ǩiõttʼtõõlli konferenss seärad 15.4. Tâʹvvjânnamlaž sääʹmteeʹǧǧ teâđte saaʹmi staattus diõtt jiijjâz dommvaldiai beäʹlnn. Valdia halltõõzzi võboršeeʹǩǩ liâ konfereensest maadârdeʹmen valdiai ǩiõččâmvueʹjj da vaʹstteʹmen sääʹmteeʹǧǧ maadârdum kõõččmõõžžid da saaǥǥstõõllmõõžžid.</p>
<p>Piâtnâc 16.4. še sääʹm meerlažõhttsažkåʹdd leʹbe sääʹm organisaatiad liâ koččum maadârdet jiijjâz vueiʹneʹlmid spesialteâđtejja. Spesialteâđteei kueʹssreissu kuõskki meeraikõskksa konfereens äʹššen liâ saaʹmi jiõččmieʹrreemvuõiggâdvuõtt vuõssnaroodân, mädd-, čääʹcc- da luâđreeʹǧǧesvuõiggâdvuõđ, päärna da nuõr eärben ǩiõl da mättʹtõõzz vueiʹneʹlm diõtt di ooumažvuõiggâdvuõttsuåppmõõžži valvvâm da mieʹrräiggsažteâđtumuš jeeʹres valdiain.</p>
</body></document>
