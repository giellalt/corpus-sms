<document xml:lang="sms" id="no_id"><header><title>Samediggi - Saamelaiskäräjät - Sää´m&amp;#489;iõl stooidâmprogra´mme jõnn tarbb</title><genre code="admin"/><author><unknown/></author><translator><unknown/></translator><translated_from xml:lang="fin"/><wordcount>324</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index2.php?option=com_content&amp;task=view&amp;id=369&amp;lang=nuortta.html</origFileName><parallel_text xml:lang="fin" location="index2.php_option=com_content_task=view_id=369_lang=finnish.html"/><parallel_text xml:lang="sme" location="index2.php_option=com_content_task=view_id=369_lang=davvi.html"/><parallel_text xml:lang="smn" location="index2.php_option=com_content_task=view_id=369_lang=anaras.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Sääʹmǩiõl stooidâmprograʹmme jõnn tarbb</p>
<p>Sääʹmteʹǧǧ vuârdd Lääʹddjânnam halltõõzzâst jåʹttlab tuʹmmstõõǥǥ obbväʹlddsaž sääʹmǩiõl stooidâmprograamm alttumuužžâst, maainsti sääʹmteeʹǧǧ vääʹrrsaaǥǥjååʹđteei Irja Seurujärvi-Kari Ruäʹvnjaarǥâst.</p>
<p>Snimldõõǥǥâst sääʹmteeʹǧǧ vääʹrrsaaǥǥjååʹđteei Irja Seurujärvi-Kari.</p>
<p>Saaʹmi ǩiõllʼlaž vuõiggâdvuõđ jiâ teâuddei lääʹjjšeâttmõõžž oudldem nalla. Sääʹmǩiõl siltteei persoonin lij jieʹtt vaaldšem, õlmmsaž kääzzkâʹsttem da mättʹtem beäʹlnn. Sääʹmǩiõl mättʹtõõzzâst sääʹm veerjlaž vaaldšemvuuʹdi åålǥbeäʹlnn lij jieʹttvueʹǩǩ Lääʹddjânnmest da Ruõccâst. Sääʹmteʹǧǧ vuârdd Lääʹddjânnam halltõõzzâst jåʹttlab tuʹmmstõõǥǥ obbväʹlddsaž sääʹmǩiõl stooidâmprograamm alttumuužžâst, maainsti sääʹmteeʹǧǧ vääʹrrsaaǥǥjååʹđteei Irja Seurujärvi-Kari 15.4. Ruäʹvnjaarǥâst riõššum konfereensest.</p>
<p>Puk sääʹmǩiõl liâ Unesco klasstõõllâm mieʹldd vaarvuâlla kuulli. Tän klasstõõllâm mieʹldd vaarvuâlaž sâjja koʹlle eärben Lääʹddjânnmest mainstum aanar- da nuõrttsääʹmǩiõl di Ruõccâst da Taarrâst maainstum Luulajasääʹmǩiõll da saujjsääʹmǩiõll.</p>
<p>Seurujärvi-Kari mošttii YK spesialteâđteei James Anayan teâđtemmätkka kuõskki konfereensest, što maadârdõõzzid sääʹmǩiõli jiijjâsnallšem tueʹrjjumuʹšše da obbväʹlddsaž stooidâmprograamm altteem diõtt leät tuejjuum määŋg vuâra ij-ǥa äiʹǧǧ leäkku teänab tuʹrǧǧeem diõtt. Sääʹmmättʼtõ ʹsse kuõskki lääʹjjšeâttmõõžž da teäggtõõzz vääʹnnvuõđ liâ viikkmen sääʹmǩiõl siltteei oummi meäʹr ǩeäppnem årra da eärben veerjlaž sääʹmvuuʹdi åålǥbeälla jälsteei saaʹmi ǩiõl da identiteett vaajtõõvvmõʹšše. Tääʹssvääʹld presidentt da minoritettåskkooumaž liâ tuärjjääm sääʹmǩiõl stooidâmprograamm alttumuužž. Äʹšš peäggtet še Lääʹddjânnam halltõõzz ooumažvuõiggâdvuõttčiõlǥtõõzzâst eeʹjj 2009 äiʹǧǧen.</p>
<p>Halltõsduumšeǩ Mirja Kurkinen Lääʹddjânnam vuõiggâdvuõttministeriast maainsti konferenssa, što sääʹmǩiõlid kuõskki stooidâmprograamm alttumuužž valmštõõlât ministeriast da ääʹššest õõlǥči pueʹtted tuʹmmstõk veâl tän ǩiiđ äiʹǧǧen. Čuõvtemtuåimtaʹrǩǩeei Kari Torikka Sääʹmjânnam vuʹvddvaaldšemveʹrǧǧkonttrest, kååʹtt leäi eeʹttkâʹsttmen konfereensest Lääʹddjânnam mättʼtõsministeria, tuõđi, što sääʹmǩiõl mättʼtõs še dommvuuʹd åålǥbeäʹlnn lij vuäittmõõžžâst. – Mättʼtõõzz riâššmõš ouddlâstt puärrsin jiiʹjjesnallšem jiõččtuåimmlaž da mättʼtõõzz riâššmõʹšše vuässõõttmõõžž.</p>
<p>Seurujärvi-Kari čiõlggii sääʹm-mättʼtõs vueʹjj vaiggâdvuõđ. Saaʹmi dommvuuʹdest vueʹǩǩ huânnʼnan uuʹccab ââʹǩǩklaassi da serddmõõžž diõtt. Dommvuuʹd åålǥbeälla, koʹst jäänaš sääʹmpäärnain da –nuõrin jäälast, vueʹǩǩ lij peʹccel da ǩiõl mättʼtõõzz jeät riâššu ni vooʹps. Vueʹǩǩ lij mõõnnmen väʹst äigga, kuäʹss sääʹmǩiõlâst iʹllääm stattuuzz da ǩiõlvaajtõs ouddni viõkksânji.</p>
<p>- Sääʹmǩiõl staattus lääʹdd škooulâst lij kueʹhttjuâkksaž. Dommvuuʹdest ǩiõll lij vooudlaž minoritettǩiõl sââʹjest da jânnmasiʹrddiǩiõl sââʹjest. Sääʹmǩiõlâst iʹllakku škooulâst tõõzz kuulli vuõssnarood ǩiõl staattus, maainsti Seurujärvi-Kari. Vuõssnarood ǩiõllʼlaž vuõiggâdvuõđid kooll še vuõiggâdvuõtt jiijjâz ǩiõl stooidmõʹšše.</p>
<p>Looǥǥ Seurujärvi-Kari mainnâz täʹst: Statement by Irja Seurujärvi-Kari on Saami language, Culture and Youth 15.4.2010</p>
</body></document>
