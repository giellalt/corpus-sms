<document xml:lang="sms" id="no_id">
  <header>
    <title>Samediggi - Saamelaiskäräjät - Sajos sää´mkulttuurkõõskõõzz nõmmân</title>
    <genre code="admin"/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="fin"/>
    <wordcount>631</wordcount>
    <conversion_status type="standard"/>
    <availability>
      <free/>
    </availability>
    <multilingual/>
    <origFileName>http://www.samediggi.fi/index2.php?option=com_content&amp;task=view&amp;id=382&amp;lang=nuortta.html</origFileName>
    <parallel_text xml:lang="fin" location="index2.php_option=com_content_task=view_id=382_lang=finnish.html"/>
    <parallel_text xml:lang="sme" location="index2.php_option=com_content_task=view_id=382_lang=davvi.html"/>
    <parallel_text xml:lang="smn" location="index2.php_option=com_content_task=view_id=382_lang=anaras.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>Sajos sääʹmkulttuurkõõskõõzz nõmmân</p>
    <p>Aanarsäʹmmla Matti Morottaja tuejjeem nõmmeʹtǩǩõs Sajos lij vaʹlljuum sääʹmkulttuurkõõskõõzz nõmmǩeâšttõõttmõõžž vuõiʹttjen. Sajoksest šâdd leeʹd sääʹmkulttuurkõõskõõzz nõmm. Sajos lij aanarsääʹmǩiõllsaž da tõn miârkkšõõvvmõš leäi juʹn tuâljõžääiʹjest kõhttpäiʹǩǩ leʹbe åårrampäiʹǩǩ, koʹst leät kuuʹǩǩben da ââʹnet tollsââʹjj päiʹǩǩen. Morottaja vuäǯǯ nõmmǩeâšttõõttâm vuõʹttieʹtǩǩõõzzstes 1 000 eeuʹr šorrsa ciist.</p>
    <p>Nõmmǩeâštõõttmõõžžin oʹcceš sääʹmkulttuurkõõskõʹsse sääʹmǩiõllsa, vuõssʼsââʹjest tâʹvv-, aanarle ʹbe nuõrttsääʹmǩiõllsa nõõm, kååʹtt õõlǥi leeʹd vuäʹnkõs, âppšeei, miõʹllepâššneeja da jeärsmeei da kååʹtt õõlǥi čiõlggeed kulttuurkõõskõõzz</p>
    <p>- kulttuur juʹrddemvuâđ da miârkkšõõvvmõõžž,</p>
    <p>- sääʹm jiiʹjjesnallšemvuõđ,</p>
    <p>- kookkas vuällai da määŋgpeällsa tuåimmjumuužž di tõn</p>
    <p>- arkktehtuursaž mieʹlddsa ååʹbleǩǩiõl.</p>
    <p>Nõmmeʹtǩǩõõzzâst õõlǥi väʹldded lokku ǩeeʹrjtemvueʹǩǩ da ceäʹlǩǩmõš. Nõmm âlgg leeʹd hieʹlǩeʹld jeeʹres ǩiõlin ceäʹlǩǩemnallšem da luânddlânji soojtemnallšem. Nõõm tuäivveš, što tõn suåvvtumuš leʹčči meeraikõskksanji da liâggsânji âânnmõõžž tiuddi. Lââʹssen õõlǥtõssân leäi, što nõmm ij vuâǯǯ leeʹd seämmanallšem ko jeeʹres sääʹmvuuʹdest åårrai põõrtin.</p>
    <p>Sääʹmkulttuurkõõskõõzz nõmmǩeâšttõõttmõõžž 1. poodd čõõđteš kålgg-skammʼmannust 2009. Teʹl ǩeâšttõõttmõʹšše vuässõõttâm eʹtǩǩõõzzin cisttluʹvddkåʹdd priimi ärvvtõõllmõʹšše õhttseʹžže 69 puättam nõmmed. Mâŋŋa ärvvtõõllmõõžž cisttluʹvddkåʹdd tuʹmmji, što puättam nõõmin ij käunnjam ni õhtt šeâttmõõžži mieʹlddsa õõlǥtõõzzid tiuddi eʹtǩǩõs. Tõn diõtt cisttluʹvddkåʹdd tuʹmmji ođđeeʹjjmannust 2010 čõõđted ođđ nõmmǩeâšttõõttmõõžž, koon mieʹrräiʹǧǧ puuʹđi 17.3.2010.</p>
    <p>Ođđ nõmmǩeâšttõõttmõõžžâst cisttluʹvddkåʹdd priimi ärvvtõõllmõʹšše 142 nõmmeʹtǩǩõssâd (eʹtǩǩõõzz liâ teâđtõõzz õhttõssân), kook leʹjje rajjum da tuåimtum ǩeâšttõõttâm šeâttmõõžži mieʹlddsânji. Tääʹrǩes da ääʹššmieʹlddsa ärvvtõõllmõõžž mieʹldd ǩeâšttõõttmõõžž 10- vuässlažneeʹǩǩi, kulttuurkõõskõõzz õõʹnniorganisaatiai, Senaattǩiiddõõzz da arkktehttkonttâr võboršeeʹǩǩin pijjum cisttluʹvddkåʹdd tuʹmmji õõutmiõllsânji čõõđted aanarsääʹmǩiõllsa nõmmeʹtǩǩõõzz Sajos ǩeâšttõõttmõõžž vuõiʹttjen da vaʹlljeed tõn seämmapoodd sääʹmkulttuurkõõskõõzz nõmmân. (cisttluʹvddkååʹdd õʹhttenõõrmõš teâđtõõzz õhttõssân) Cisttluʹvddkååʹdd miõlâst nõmmeʹtǩǩõõzzin Sajos teâudd pueʹrmõsân ǩeâšttõõttmõõžž šeâttmõõžžin nõʹmme pijjum õõlǥtõõzzid.</p>
    <p>Sajos lij nõmmân vuäʹnkõs, âppšeei da hieʹlǩeld miõʹllepâššneeja. Nõmm lij še jeärsmeei, paaʹrtiteʹmes da võõrâsnallšem, kååʹtt ij šõddâd čaʹjjõttinallšem miõʹlle puättmõõžžid da koon jiâ pieʹhssed čuuʹt määŋg ââʹnnemõhttvuõđ. Nõmm lij hieʹlǩeld jeeʹres ǩiõlin ceäʹlǩǩemnallšem da luânddlânji soojtemnallšem. Lââʹssen tõt suåpp puâʹrast meeraikõskksânji da liâdggsânji âânnmõʹšše.</p>
    <p>Cisttluʹvddkååʹddest aanarsääʹm äʹšštobddjen tuåimmjam Ilmari Mattus čiõlǥtõõzz mieʹldd sajosnõõmtumuužž vuäǯǯ tåʹlǩ nåkam luâttpäiʹǩǩ, kååʹtt teâudd kuʹǩesäiggsa åårrampäikka pijjum õõlǥtõõzzid, tõn luʹnn âʹlǧǧe leeʹd puäʹlddem-muõr da čääʹcc, da päiʹǩǩ âlgg leeʹd mudoi še šiõǥǥ, šiõttlõš da sueʹjes, koozz vuäitt pueʹtted oʹđđest da årškueʹtted kuuʹǩǩben. Sajos lij tõn nääʹleld pueʹrren ǩiõččum päiʹǩǩ kõhttpääiʹǩ raajjmõʹšše.</p>
    <p>Sajos lij še tuâljõžääiʹjest leämmaž saaʹmi sosiaalaž ǩeâšttšeljj, koʹst sij liâ kaaunõõttâm, saaǥǥstõõllâm ääiʹjpoddsaž da puõʹtti aaʹššin da suåppâm tõid di lââʹssen tuejjääm õõutsââʹjest arggpeivvsaž aaʹššid.</p>
    <p>Cisttluʹvddkååʹdd miõlâst ânnʼjõžaigga šiõtteemnallšem sääʹmkulttuurkõõskõs lij vuäǯǯam ärvva kuulli sajos –nõõmtumuužž õlltääʹzz mieʹlddsa arkktehtuursaž di vueʹǩǩšõs da määŋgpeällsa tuåimmjem miârktõõzzes diõtt. Veʹrddumušnallšânji kulttuurkõõskõõzz arkktehtuur åʹrrjâtt Sajos pirr åårrai kueʹsteeʹlm da peällstes kõõskõõzz tuåimmjeei da tõõi tuâi čiõlǥte oummid da sij tuåimmjumuuzzes, koid Sajoksest tuejjeet.</p>
    <p>Sääʹmkulttuurkõõskõõzzâst lij mieʹrr šõddâd ruäʹssvõs, maaššâmnallšem, hieʹlǩeld âlddnemnalla åårrai da peällses ǩieʹssi saaʹmi da še jeeʹres äʹrttli kaaunõõttâmpäiʹǩǩ da ko kõõskõs tuejjeet kâskka aanarsaaʹmi äʹrbbvuõđsa da še ânnʹjõš jälstemvoudda, tõn nääʹleld sääʹmkulttuurkõõskõõzz nõmmân Sajos šeâtt pueʹrmõššân. Nõmm eeʹttǩâstt sääʹmkulttuurkõõskõõzz miârkksõõvvmõõžž säʹmmlaid õõldâs- da äärv tobddâm päiʹǩǩen.</p>
    <p>Sääʹmteʹǧǧ lij kuâđđam patentt- da registerhalltõʹsse ooccmõõžž Sajos nõõm registâʹttem diõtt kälvvmiârkkân, tõn mieʹldd nõmm vuäǯǯ õõutvuõiggâdvuõđla ââʹnnemsuõj. Lââʹssen sakkeemveʹrǧǧkonttrest lij occum da juʹn vuõǯǯum Sajos nõʹmme jiijjâz säiʹmmkodd addrõõzzin www.sajos.fi</p>
    <p xml:lang="koi">------</p>
    <p>Aanar ceerkavsiʹjdde eeʹjjest 2012 vaalmštõõvvi sääʹmkulttuurkõõskõʹsse raajât paaiʹǩid sääʹmvaaldšemma (sääʹmtegga), jeeʹresnallšem kulttuur-, mättʼtõõttâm- da tuʹtǩǩeemtuåimmjumuužžid di lââʹssen ânnʼjõžäiggsaid sååbbar- da määŋgtuåimmpaaiʹǩid auditoriaineezz. Kulttuurkõõskõõzz jurddân lij raajjâd saaʹmid pueʹrab oudldõõzzid ââʹnnet da ooudâsviikkâd kulttuurjiiʹjjesvaaldšem di oouʹdeed takai jieʹllemåårrmõõžžeez. Lââʹssen kulttuurkõõskõs taʹrjjat pueʹrab vuäittmõõžžid liâvted da jueʹǩǩed teâđaid saaʹmin vuõssnaroodân.</p>
    <p>Sääʹmkulttuurkõõskõõzz väʹlddõõʹnni da –tuåimmjeei liâ sääʹmteʹǧǧ da Sääʹmvuuʹd škoouʹlʼjemkõõskõs. Tõõi lââʹssen jeeʹres tuåimmjeei liâ Sääʹmǩeʹrjjpõrtt (Aanar kååʹdd ǩeʹrjjpõrtt-tuåimm), Sääʹmarkiiv (Arkiivstrooiteʹl), Sámi Duodji ry, SámiSoster ry da Sääʹmjânnam vuʹvddvaaldšemveʹrǧǧpõrtt. Lââʹssen kõõskõʹsse šâʹdde õhttsažpääiʹǩ mâʹte auditoria, uuʹccab sååbbarpääiʹǩ, määŋgtuåimm- da kääzzkâʹsttempääiʹǩ di nuʹtt 60-päiǩǩsaž resttrantt. Sääʹmteʹǧǧ lij kulttuurkõõskõõzz väʹlddposttšeǩ , kååʹtt ooudâs vuåkrai jeeʹres tuåimmjeeʹjid.</p>
    <p>Sääʹmkulttuurkõõskõõzz teäʹǧǧââʹnnemarvvlõs lij 12 miljoon euʹrred (alv 0 %). Sääʹmkulttuurkõõskõõzz veeidâsvuõtt lij nuʹtt 4 800 brm2 da veeidâsvuõtt 27 400 brm³. Kõõskõõzz raajjâmtuâj liâ juʹn alttuum jooʹtti neäʹttlest da tõt õõlǥči vaalmštõõvvâd eeʹjj 2011 loopp mõõneeʹst. Põõrtristtmõš lij mieʹrr prääzkjed alggeeʹjjest 2012.</p>
  </body>
</document>
