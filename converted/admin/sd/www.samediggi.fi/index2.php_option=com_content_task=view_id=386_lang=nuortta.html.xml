<document xml:lang="sms" id="no_id"><header><title>Samediggi - Saamelaiskäräjät - Artiik 8(j)</title><genre code="admin"/><author><unknown/></author><translator><unknown/></translator><translated_from xml:lang="fin"/><wordcount>757</wordcount><conversion_status type="standard"/><availability><free/></availability><submitter name="Børre Gaup" email="albbas@gmail.com"/><multilingual><language xml:lang="fin"/></multilingual><origFileName>http://www.samediggi.fi/index2.php?option=com_content&amp;task=view&amp;id=386&amp;lang=nuortta.html</origFileName><parallel_text xml:lang="fin" location="index2.php_option=com_content_task=view_id=386_lang=finnish.html"/><parallel_text xml:lang="sme" location="index2.php_option=com_content_task=view_id=386_lang=davvi.html"/><parallel_text xml:lang="smn" location="index2.php_option=com_content_task=view_id=386_lang=anaras.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Artiik 8(j)</p>
<p>Biologla määŋgpeäʹllsažvuõđ kuõskki YK takaisuåppmõš (The United Nations Convention lij Biological Diversity CBD) ääʹveeš vuâllaǩeeʹrjtem diõtt YK pirrõs- da ooudâsviikkâmkonfereensest (UNCED) Rio de Janeirost eeʹjjest 1992. Lääʹddjânnam lij ravvääm biodiversiteetsuåppmõõžž eeʹjjest 1994. Biodiversiteetsuåppmõõžž täävtõssân lij skääđsuõllu ekoriâššmõõžži, žeeʹvet- da šâddšlaaʹji di tõi preeddantuõʹjjeejai määŋgpeäʹllsažvuõđ suõʹjjumuš, luâđreeʹǧǧesvuõđi ǩeâllʼjem âânnmõš di luâđ geenivääʹrai âânnmõõžžâst vuäǯǯamnallšem ääuʹǩai vuõiggâdvuõđmieʹlddsaž juâkkmõš. Biodiversiteetsuåppmõõžž artiik 8(j) õõlǥat suåppâmvueʹssbeäʹlid suõʹjjeet vuõssnaroodi biodiversiteʹtte kuõskki äʹrbbvuõđ mieʹlddsaž teâđaid. Artiik mieʹrrad, što suåppâmvueʹssbeäʹlin âlgg naroodlaž lääʹjjšeâttmõõžžes mieʹlddsânji ciʹsttjed, suõʹjjeed da ââʹnned biologla määŋgpeäʹllsažvuõđ suõʹjjeem da ǩeâllʼjem ââʹnnem peäʹlest vääžnai vuõssnaroodi da äʹrbbvuõđ mieʹlddsa jieʹllemnääl tobddji pääiklažõhttsažkooʹddi teâđaid, innovaatiaid da tobddmõõžžid, di ooudâsviikkâd da veeideed tõi suåvvtumuužž tän teâđ innovaatiai da tobddmõõžži vuäʹmsteei looʹvin da mieʹttvaikktõõzzin di smeʹllkâʹtted tän teâđ, innovaatiai da tobddmõõžži âânnmõõžžâst vuõǯǯum ääuʹǩi tääʹssbeällsa juâkkmõõžž. Aartiik suõʹjjad Lääʹddjânnmest saaʹmi luâđâânnmõʹšše kuõskki äʹrbbvuõtt teâđaid.</p>
<p><em type="italic">Aartiik 8(j) tiuʹddepiijjmõš Lääʹddjânnmest </em></p>
<p>Pirrõsministeria piiji 18.6.2009 Biologla määŋgpeäʹllsažvuõđ kuõskki takaisuåppmõõžž vuõssnaroodi äʹrbbvuõtt-teâđ ǩiõttʼtõõlli aartiik 8j naroodlaž äʹšštobddituâjjäʹrttel sääʹmteeʹǧǧ saaǥǥjååʹđteei maadârdõõzzâst. Tuâjjäʹrttel tuåimmpââʹjj lij eeʹjj 2010 loopp räjja. Tuâjjäʹrttel tuâjjan lij jm. lââʹzzted takai äʹšštobddmõõžž aartiik 8(j):st, valmštõõllâd Lääʹddjânnam peäʹlestvälddmõõžžid meeraikõskksaž såbbrid koin ǩiõttʼtõõlât äʹrbbvuõtt tiõttu kuõskki kõõččmõõžžid, čiõlgged, mäʹhtt aartiik 8(j) õõlǥtõõzz vueiʹtet väʹldded lokku saaʹmi dommvuuʹd mäddââʹnnem jååʹđtumuužžâšt da tuejjeed siâssmõõžžid aartiik 8(j) tuåimmepiijjâm diõtt. Tuâjjäʹrttel tuåimmai Lääʹddjânnam luâđ määŋgpeäʹllsažvuõđ suõʹjjeem da ǩeâllʼjem âânnmõõžž naroodlaž tuåimmjemplaan da tuåimmjemprograamm 2006-2016 čõõđtumuužž da praavjumuužž ooudâsviikkâm tuâjjäʹrttel vuâlžen.</p>
<p><em type="italic">Tuâjjäʹrttel õʹhttenoormõš </em></p>
<p>Klemetti Näkkäläjärvi, saaǥǥjååʹđteei, Sääʹmteʹǧǧ</p>
<p>Esko Jaakkola, vääʹrrsaaǥǥjååʹđteei, Pirrõsministeria</p>
<p>Liinu Törvi, piizar, Sääʹmjânnam Ely-kõõskõs</p>
<p>Heidi Eriksen, Sääʹmteʹǧǧ</p>
<p>J. Antti Magga, Sääʹmteʹǧǧ T</p>
<p>armo Jomppanen, Sääʹm-muʹzei Siida</p>
<p>Elina Helander-Renvall, Aarktis kõõskõs</p>
<p>Timo Tolvi, mädd- da meäʹcctäällministeria</p>
<p xml:lang="fin">Anna Vuopala, mättʼtõsministeria</p>
<p xml:lang="fin">Martina Törnkvist, ålggaaʹššiministeria</p>
<p>Mirja Kurkinen, vuõiggâdvuõttministeria</p>
<p>Pirjo Seurujärvi, Meäʹcchalltõs</p>
<p>Päivi Lundvall, Sääʹmjânnam Ely-kõõskõs</p>
<p>Timo Jokelainen, Sääʹmjânnam Ely-kõõskõs</p>
<p>Heikki Simola, Lääʹddjânnam luâttsuõʹjjeemlett</p>
<p>Tuâjjäʹrttlest liâ âânnmõõžžâst lââʹssen põõšši äʹšštobddi.</p>
<p><em type="italic">Tuâjjäʹrttel tuåimmjumuš </em></p>
<p>Tuâjjäʹrttel noorââtt juõʹǩǩ mannu da kooll tuâjes äiʹǧǧen saaʹmi äʹrbbvuõđ mieʹlddsai jieʹllemvueʹjji õõʹnnjid. Tuâjjäʹrttel siâssmõõžž da eʹtǩǩõõzz aartiik 8(j) tuåimmepiijjâm diõtt valmštâʹvve eeʹjj looppâst. Tuâjjäʹrttel lij jåårǥlâʹttam lääddas biodiversiteetsuåppmõõžž 5. vueʹssbieʹllsåbbar primmum Akwé:Kon vuäʹppõõzzid da alttad vuäʹppõõzzi suåvvtumuužž Lääʹddjânnam saaʹmi dommvoudda. Vuäʹppõõzz liâ jurddum nåkkam haʹŋǩǩõõzzi kulttur-, pirrõs- da sosialvaikktõõzzi ärvvõʹsse, koid juuʹrdet čõõđted vuõssnaroodi da äʹrbbvuõđ mieʹlddsa jieʹllemnääl tobddi pääiklažõhttsažkooʹddi pââʹsspaaiʹǩin da tõi äʹrbbvuõđ mieʹlddsânji aazztum leʹbe õnnum mädd- da čääʹccvuuʹdin leʹbe kook vääžneʹld vaikkte täid vuuʹdid. Pääkkteʹm Akwé: Kon –vuäʹppõõzzid jäʹǩǩteeʹl vueiʹtet ooudâsviikkâd miârkkšõõveʹld biologla määŋgpeäʹllsažvuõđ kuõskki takaisuåppmõõžž täävtõõzzid ciʹsttjeeʹl äʹrbbvuõđ mieʹlddsa teâđaid. Tuâjjäʹrttel lij riâššâm vuäʹppõõzzid ǩiõttʼtõõllâm mäddââʹnnemseminaar saaʹmi dommvuuʹdest mäddââʹnnem jååʹđteei kruuʹgid.</p>
<p>Lââʹssen tuâjjäʹrttel tuâjstes saaʹmi luâđâânnmõʹšše kuõskki äʹrbbvuõđ teâđai ruõkkâm-, suõʹjjeem- da tuʹtǩǩeemtaarbid, vueʹǩǩvuõiggâdvuõttkõõččmõõžžid da aartiik 8(j) kõskkvuõđ viõǥǥâst åårrai lääʹjjšeâttmõʹšše.</p>
<p><em type="italic">Meeraikõskksaž tuʹmmstõktuâjj </em></p>
<p>Biodiversiteetsuåppmõõžž tuåimmepiijjâm kuõskki tuʹmmstõõǥǥid da siâssmõõžžid uuʹdet kueiʹt eeʹjj kõõskin, teʹl vu såbbrõõžžât vueʹsspieʹllsååbbrin. Puõʹtti vueʹssbieʹllsååbbar, COP10, såbbrõõžžât Japanist, Nagoyast kålggmannust 2010. Vueʹssbieʹllsåbbra aartiik 8(j) kuõskki aaʹššid valmštââll meeraikõskksaž tuâjjäʹrttel, Ad Hoc Working Group on Article 8(j) and related provisions. Tuâjjäʹrttel tuõjju vuässâʹtte valdiai da vuõssnaroodi võboršeeʹǩǩ. Lääʹddjânnam vuässââtt biodiversiteetsuåppâm såbbrid bieʹǩǩen Euroop Union delegaatia. Euroop Union rääjj õhttsaž peäʹlestvälddmõõžž sååbbartuʹmmstõõǥǥid da saaǥǥjååʹđteeimädd saaǥǥstââll vuäʹssbieʹlljânnmi peäʹlest sååbbartuʹmmstõõǥǥi diõtt.</p>
<p><em type="italic">Akwé:Kon -vuäʹppõõzzid </em></p>
<p>Biodiversiteettsuåppmõõžž 5. vuäʹssbieʹllsååbbar lij priimmâm jiõččvääldlaž Akwé:Kon -vuäʹppõõzzid. Vuäppõõzz liâ valmštõllum valdiai da vuõssnaroodi õhttsažtuâjjan. Vuäʹppõõzz liâ jurddum lokku väʹlddem diõtt vuõssnaroodi, mâʹte Lääʹddjânnam saaʹmi, dommvuuʹdest čõõđtem vueʹlnn åårrai nåkam haʹŋǩǩõõzzi plaanumuužžâst di plaani da prograammi valmštõõllmõõžžâst da vaikktõõzzi ärvtõõllmõõžžâst, kook vueiʹtte vaikkted sääʹmkulttuuʹre, -jieʹllemvueʹjjid da kultturpreeddna.</p>
<p>Vuäʹppõõzz ouddlâʹstte, što haʹŋǩǩõõzzi da plaani raajjmõš õõlǥči vuâđđõõvvâd vuõssnaroodi taarbid da vuäinlmid. Vuõssnarood õõlǥči vuässõõttâd haʹŋǩǩõõzz pooddid juõʹǩǩ vuâra plaanmõõžžâst tiuʹddepiijjmõʹšše. Vuäʹssbieʹllsååbbar lij piijjâm alttõõzz, što valdiad vääldči tuâi mieʹldd vuäʹppõõzzid, kook leʹčči bieʹǩǩen pirrõs- da sosialvaikktõõzzi ärvtõõllmõʹšše kuõskki lääʹjjšeâttmõõžž da vuäʹpstemvuõđ. Valdiain da vuõssnaroodin õõlǧči Akwé:Kon -vuäʹppõõzzid tuåimmepiijjâmnalla raajjâd põõšši vuõssnarood primmum jieʹrǧǧes mõõntõõllmõš, kååʹtt leʹčči sosialaž, pirrõs- da kulttuursaž ǩiõččâmvueʹjji seeiltem diõtt, nuʹtt plaanmõʹšše ko tuʹmmstõktuõjju.</p>
<p>Vuäʹppõõzzid tuåimmepiijeeʹl vueiʹtet õõudâsviikkâd vuõssnaroodi tuåimmjemvaalmâšvuõđid.Akwé:Kon -vuäʹppõõzzid jääʹǩǩteeʹl, vueiʹtet vuõssnaroodid tobdsted nåkam hääitnallšem vaikktõõzzid da tõn mieʹldd vueiʹtet še uuʹcceed hääidaid. Vuäʹppõõzzi mieʹldd haʹŋǩǩõõzzi valmštõõllmõʹšše âʹlǧǧe vuässõõttâd vuõssnaroodi võboršeeʹǩǩ da tuâjast âlgg väʹldded lokku tääʹssärvv da jeeʹres puõlvvõõǥǥi taarb. Vuõssnaroodi võboršeeʹǩǩid âʹlǧǧe uʹvdded riʹjttjeei resuurzz, tõʹnt što sij vueiʹtte vuässõõttâd haʹŋǩǩõõzz valmštõõllmõʹšše.</p>
<p>Vuõssnaroodiõhttsažkådda puäʹđet teâđted valmštõõllâm juõʹǩǩ pooddid, jeeʹres mediai pääiʹǩ da õhttsažkååʹdd mainstum ǩiõlin. Haʹŋǩǩõõzzâst puäʹđet piijjâd pââʹjas vuõssnaroodi vuäinalm da huõl kook õčndâʹtte da tõk âʹlǧǧe ciʹsttjed vuõiggâdvuõđmieʹlddsânji. Vuõssnaroodi võboršeeʹǩǩ âʹlǧǧe vuässõõttâd haʹŋǩǩõõzz pirrõõzzšaž-, kulttuursaž-, da sosialaž vaikktõõzzi ärvtõõllmõʹšše. Teʹl ko haʹŋǩǩõs tuejjad ǩiõldlaž vaikktõõzzid vuõssnarooʹde, haʹŋǩǩõõzzâst vaʹstteei da vuõssnaroodi võboršeeʹǩǩ âʹlǧǧe suåppâd ǩieʹppeei tuåimid ǩiõldlaž vaikktõõzzi uuʹcceem diõtt. Haʹŋǩǩõõzz teâuddjumuužž âʹlǧǧe čuâvvad õõutsââʹjest vuõssnaroodi võboršeeʹǩǩivuiʹm.</p>
<p>Jiõččvääldla Akwé: Kon – vuäʹppõõzz liâ jurddum saaʹmi dommvuuʹd mäddââʹnnem plaanmõõžžâst da pirrõsvaikktõõzzi ärvtõõllmõõžžin vaʹstteei veʹrǧǧneeʹǩǩid, lääʹjjšiõtteeʹjid, ärvtõõllmõõžži raajjʼjid, YVA -haʹŋǩǩõõzzin vaʹsteeʹjid, kääʹvvteeʹjid, Meäʹcchaltõʹsse, lååʹpphaʹŋǩǩõõzzid, sääʹmtegga da nuõrttsaaʹmi siidsåbbra di sääʹmõhttsažkooʹddid.</p>
<p xml:lang="fin">Akwé:Kon ohjeiden suomennos</p>
</body></document>
