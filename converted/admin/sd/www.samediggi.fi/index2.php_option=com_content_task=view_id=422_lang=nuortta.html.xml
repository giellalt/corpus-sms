<document xml:lang="sms" id="no_id"><header><title>Samediggi - Saamelaiskäräjät - Sää´mte´&amp;#487;&amp;#487; &amp;#269;õõ&amp;#273;at kue´htt o&amp;#273;&amp;#273; sää´m&amp;#489;iõl abbâz</title><genre code="admin"/><author><unknown/></author><translator><unknown/></translator><translated_from xml:lang="fin"/><wordcount>320</wordcount><conversion_status type="standard"/><availability><free/></availability><submitter name="Børre Gaup" email="albbas@gmail.com"/><multilingual><language xml:lang="fin"/></multilingual><origFileName>http://www.samediggi.fi/index2.php?option=com_content&amp;task=view&amp;id=422&amp;lang=nuortta.html</origFileName><parallel_text xml:lang="fin" location="index2.php_option=com_content_task=view_id=422_lang=finnish.html"/><parallel_text xml:lang="sme" location="index2.php_option=com_content_task=view_id=422_lang=davvi.html"/><parallel_text xml:lang="smn" location="index2.php_option=com_content_task=view_id=422_lang=anaras.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Sääʹmteʹǧǧ čõõđat kueʹhtt ođđ sääʹmǩiõl abbâz</p>
<p>Sääʹmteʹǧǧ reäšš ođđ aanar- da tâʹvvsääʹmǩiõllsai abbsi õlmmeempoodd Aanrest Siida auditoriast mââibaarǥ 07.09.2010 čiâss 12.00. Õlmmeempooddâst čuäʹjtet ođđ aanarsääʹm- da tâʹvvsääʹmǩiõllsaid abbsid. Aanarsääʹmǩiõllsa ǩeeʹrtjeei da tâʹvvsääʹmǩiõllsa aabbâs ǩiõttǩeeʹrtjeei, kärt-teei da kueʹsttemnalla piijji liâ pääiʹǩ âʹlnn da maainte abbsest da tõn valmštõõllâmtuâjast.</p>
<p><em type="italic">Muu aabis, čohčâ </em></p>
<p><em type="italic">Matti Morottaja </em>ǩeeʹrjtum da uŋŋarla <em type="italic">Daniel Gelencsér </em>kärttuum <em type="italic">Muu aabis, čohčâ </em>–čõhččaabbâs lij jurddum 1. klaass čõhččlookkâmpââi aanarsääʹm jieʹnnǩiõl mättʼtemǩeʹrjjen. Ǩerjja valmštââvv veâl ǩiđđvuäʹss da mättʼteemǩeʹrjj. </p>
<p>Ååʹn aanarsääʹm ǩiõllpieʹsstuåimmjumuužž poddân šõʹdde aanarsääʹmǩiõllsa klaass, leäi juʹn taarbi mieʹlddsaž äiʹǧǧ raajjâd še mättʹtem-materiaalid jieʹnnǩiõl alggmättʼtõõttâm diõtt. Ääiʹjben rajjum mättʹtem-materiaal leʹjje ǩeeʹrjtemvueʹjj beäʹlnn vuämmnam, tõid jeät vueiʹttum teänab ââʹnned mättʼtemtuâjast. Matti Morottaja ǩiõttǩeeʹrjtemtuâj šõddmõõžžâst čõõđtet ååʹn digitaalteädldõkkân Muu aabbâs, čõhčč-ǩeʹrjj.</p>
<p>Aanarsääʹm abbâz liâ õčndõõttâm hääʹrveld: vuõssmõs aanarsääʹm aabbâs lij ceerkavšurr Edvard Wilhem Borgi tuåimmtum <em type="italic">Anar sämi kiela aapis ǩeʹrjj </em>, koon teäʹddeš Oulust eeʹjjest 1857. Ǩeeʹrjest vaʹlddeš pâʹjjel 100 eeʹǩǩed mâŋŋa oođuumteädldõõǥǥ eeʹjjest 1983. Eeʹjjest 1990 očndõõđi aanarsäämas tâʹvvsääʹmǩiõlâst jåårǥlõttum Aabis 2-ǩiđđaabbâs. </p>
<p><em type="italic">Áppes – Min meahci máidnasat </em></p>
<p>Samai čõhččmannu alggpeeiʹvin vuäǯǯap teädldõõǥǥâst <em type="italic">Inga Guttorm </em>ǩeeʹrjtum da <em type="italic">Salli Parikka </em>kärttuum <em type="italic">Áppes – Min meahci máidnasat </em>- abbâz. Ǩeeʹrj kueʹsttemnalla piijjmõõžžâst vaʹsttad <em type="italic">Minna Saastamoinen </em>. Ǩerjja valmštââvv škooulekka eeʹjjest 2011 lââʹssen mättʼteemǩeʹrjj. </p>
<p>Ǩiõttǩeeʹrjteei Inga Guttorm lij vueʹllškooul uʹčteeʹl, kååʹtt lij tuõjjstõõllâm eeʹjjid sääʹmǩiõllsa alggmätʹtõõzz beäʹlnn Uccjooǥǥâst. Ǩeeʹrj kärtteei, Salli Parikka (Wahlberg), lij kärttääm määŋgaid pärnaid da nuõrid jurddum ǩeeʹrjid (www.salliparikka.com). Kueʹsttemnalla piijji Minna Saastamoinen lij sääʹmǩiõl siltteejan kääʹzzkâsttam mättʼtemǩeʹrjjmaʹhssjid lââʹssen Taarrâst.</p>
<p>Oouʹdbuž Áppes 1 da 2 –aabbâs čõõđtes Lääʹddjânnmest 1980 –lååǥǥast. .</p>
<p><em type="italic">Nuõrttsääʹmǩiõl aabbâstuâjj lij alttuum </em></p>
<p>Tän ǩiiđ lij alttuum še nuõrttsääʹmǩiõllsa abbâz ǩiõttǩeeʹrjtemtuâjj. <em type="italic">Tiina Sanila-Aikio </em>lij valmštõõllâm ǩiõttǩeʹrjtõõzz da tuâj valmmša vuäǯǯam äiʹǧǧ leʹčči loppeeʹjjest. Nuõrttsääʹm ǩiõllpieʹsstuåimmjumuužž šõddmõõžžâst lij vueʹrddemnalla, što ođđ vuõssklassneeʹǩǩ liâ pueʹttmen čâhčča 2011 nuõrttsääʹmǩiõl mättʼtõʹsse. Täävtõssân lij vuäǯǯad aabbâs vuõssklassneeʹǩǩi âânnmõʹšše. </p>
<p>Õlmmeempodd lij pukid äävai, ǩeäk peerste abbsin. Media diõtt lij vaʹrrjum vuäittmõš tuejjeet kõõččmõõžžid raajjʼjid da mahssja. Õlmmeempoodd lij kaaʹfstõõllmõš.</p>
<p>Hannu Kangasniemi, mättʼtem-materialpiizar</p>
<p>Lââʹssteâđaid: www.samediggi.fi &gt; Čõõđtumuužž &gt; mättʼtemaunnâz</p>
</body></document>