<document xml:lang="sms" id="no_id"><header><title>Samediggi - Saamelaiskäräjät - Kue´htt neezzan ciistet Gollegiella 2010 &amp;#489;iõllciistin</title><genre code="admin"/><author><unknown/></author><translator><unknown/></translator><translated_from xml:lang="fin"/><wordcount>434</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index2.php?option=com_content&amp;task=view&amp;id=437&amp;lang=nuortta.html</origFileName><parallel_text xml:lang="fin" location="index2.php_option=com_content_task=view_id=437_lang=finnish.html"/><parallel_text xml:lang="sme" location="index2.php_option=com_content_task=view_id=437_lang=davvi.html"/><parallel_text xml:lang="smn" location="index2.php_option=com_content_task=view_id=437_lang=anaras.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Kueʹhtt neezzan ciistet Gollegiella 2010 ǩiõllciistin</p>
<p>Kueʹhtt neezzanpeällsa tollvääim, Máret Sára da Lajla Mattsson Magga, liâ kuhttu tuejjääm šuur tuâj sääʹmǩiõl ooudâsviikkâm da ruõkkâm diõtt. Ååʹn suäna vuäǯǯa tâʹvvjânnamlaž ǩiõllciist Gollegiella 2010.</p>
<p>Ǩiõllcistt jueʹjjet juõʹǩǩ nuuʹbb eeʹjj da cisttsumm lij 12 500 euʹrred. Täʹbbe skammʼmannu 22. peeiʹv ciist uʹvddeš tâʹvvjânnamlaž ministersåbbrest Tukholmast. Ruõcc sääʹmteeʹǧǧ halltõõzz saaǥǥjååʹđteei Ingrid Inga ǩeiʹtt Tâʹvvjânnmi halltõõzzid tõʹst, što tõk laaddâʹtte – jõnn cisttsuʹmme, koon ǩiõččâmvueʹǩǩ lokku vääʹldeʹl lij sääʹmǩiõli årra. - Lij rämm vueiʹtted ââʹldeed näkkam tuâjjcistt da smeʹllkâʹtted oummid, kook liâ tuejjääm jõnn tuâj sääʹmǩiõl ruõkkâm da ooudâsviikkâm diõtt, son särnn. Tän eeʹjj tâʹvvsääʹmǩiõl da saujjsääʹmǩiõl pââʹjtet pâʹjjsâjja. Tâʹvvsääʹmǩiõl maainstet Ruõccâst, Taarrâst da Lääʹddjânnmest, saujjsääʹm Ruõccâst da Taarrâst. Täʹst lij vuäʹnkânji ärvtõõllâmkomitea vuâđđjurddi, mõʹnt sami suäna Máret Sára da Lajla Mattsson Magga vuäǯǯa ciist eeʹjjest 2010. <em type="italic">Máret Sára </em>Máret Sára lij šõddâm e. 1947 Pessjooǥǥâst Porsanger kååʹddest Taarrâst. Son lij vuäʹmstam jieʹllmes ǩiõllˈlaž ooudâsviikkâmtuõjju täʹvvsääʹm ǩiõllvuuʹdest. Son lij leämmaž uʹčteeʹlen, ǩeʹrjjneʹǩǩen, gaʹzeâtneʹǩǩen, puäʒʒhåiddvaaldšem vuäppõõzzuʹvddjen, čõõđtempõrggâz jååʹđteeʹjen da suʹst liâ leämmaž määŋg tuâj jeeʹres seäʹrvin da politiikklaž orgaanin. Ǩiõl kuõskki tuâjj lij jååʹttam mieʹldd suu tuâjj-jieʹllmest ruõʹpsses suõnnân da son lij leämmaž šiõǥǥ ooudâsviikkjen, nuʹtt jiijjâs ämmtes beäʹlnn da neezznen. Mättʼteeʹl škooulneeʹǩǩid da mättʼtõõttjid da seämma poodd pueʹrääm mättʼtem-mõõntõõllmõõžžid da jiõčč mättʼtemriâššmõõžž. Son lij õõutsââʹjest Kirsten Popeʼin čõõđtam mättʼtemǩeʹrjjrääid Eatnigiella (Jieʹnnǩiõll) da jeeʹres ǩeeʹrjid, koin liâ sääʹnnsiõr, ǩieʹčč-čuõʹjjõõzz, särnnamvueʹjj da mättʹtemsiõr. Mõõnni eeʹjj son lij čõõđtam kueʹhtt ǩeeʹrj sääʹnnštooʹppjõõzzin. Õhttseʹžže son lij leäʹmmaž mieʹldd čõõđteʹmen pâʹjjel 40 ǩeʹrjjed. Máret Sára lij leämmaž person, kååʹtt lij tuõsttâm jååʹtted jiijjâs čuâkksid. Jieʹllemääiʹjest son lij leäʹmmaž oddâl šõddeeʹjen, gaʹzeâtneʹǩǩen, ǩeʹrjjneʹǩǩen, leša še ǩiõllpolitikklânji. Máret Sára kookkas vuällai sääʹmǩiõl kuõskki vääžnai tuâjj tuejjad suʹst Gollegiella (kåʹllǩiõl) kaallsõs äärv mieʹlddsa vuâǯǯai, tuâtt ärvtõõllâmkomitea. <em type="italic">Lajla Mattsson Magga </em>Lajla Mattsson Magga lij šõddâm e. 1942 Kall-nõmmsaž siidâst Ruõcc Jämtlaandâst, lešâ lij jälstam kuuʹǩǩ ääiʹj Taar Koutokeinost. Saujjsääʹmǩiõl ruõkkmõš, mättʼtumuš da ooudâsviikkmõš liâ mättʼtõõttâmääiʹjest ääʹljeeʹl leämmaž suu vääžnmõš tuâj, nuʹtt ämmatlaž da privat jieʹllmest. Suu tuäimmjemvuʹvdd lij kookkas vuällai da vuäll käʹttet nuʹtt mooččâdǩeʹrjjlažvuõđ da teâttǩeʹrjjlažvuõđ, joortõõzzid, mättʼtõõzzid, ǩiõllaunnstõõzz noorrmõõzz da jeʹrrumuužž, päiʹǩǩnõõmid da sääʹnnǩeʹrjjtuâj. Lajla Mattsson Magga lij kuuʹǩǩ ääiʹj tuejjääm tuâj saujjsääʹmǩiõl uʹčteeʹlen da tuʹtǩǩeeʹjen. Eeʹjjest 1984 suu vuõssmõs ǩeʹrjj iʹlmstõõvi, Maahke ryöknie, mâŋŋa tän ǩeeʹrj liâ očndõõttâm jeeʹres mättʼtemǩeeʹrj da päärnai ǩeeʹrj. Ååʹn son vuässââtt Biblija ođđest jåårǥlâʹttemtuõjju saujjsääʹmǩiõʹlle da seämma poodd son tuejjad ǩiõllmättǩeeʹrj. Suu šuurmõš tänpoddsaž tuâjj lij ǩiõllvuuʹdest kueiʹt sääʹnnǩeeʹrj tuejjumuš. Åarjelsaemien daaroen baakogärjä/Saujjsääʹm-Taarr sääʹnnǩeʹrjj õõutsââʹjest Knut Bergslandʼin da Daaroen åarjelsaemien baakogärja/Taarr-Saujjsääʹm sääʹnnǩeʹrjj. Lajla Mattsson Magga lij čõõđ jieʹllem ääiʹjes tääʹrǩeʹld da peersteeʹl vuässõõttâm saujjsääʹmǩiõl ǩiõllõhttsažtuõjju, kååʹtt tuejjad suʹst vääžnai ǩiõl-loŋŋneei da Gollegiella (kåʹllǩiõl) kaallsõs äärv mieʹlddsa vuâǯǯai, ärvtõõllâmkomitea tuâtt vuâđđjurddjest. </p>
</body></document>
