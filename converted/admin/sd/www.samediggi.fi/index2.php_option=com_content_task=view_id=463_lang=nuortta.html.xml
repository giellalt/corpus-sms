<document xml:lang="sms" id="no_id"><header><title>Samediggi - Saamelaiskäräjät - Saa´mi pirr jeâllum da snimmum snimldõk&amp;#269;uä´jtõs Venezuelast</title><genre code="admin"/><author><unknown/></author><translator><unknown/></translator><translated_from xml:lang="fin"/><wordcount>442</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index2.php?option=com_content&amp;task=view&amp;id=463&amp;lang=nuortta.html</origFileName><parallel_text xml:lang="fin" location="index2.php_option=com_content_task=view_id=463_lang=finnish.html"/><parallel_text xml:lang="sme" location="index2.php_option=com_content_task=view_id=463_lang=davvi.html"/><parallel_text xml:lang="smn" location="index2.php_option=com_content_task=view_id=463_lang=anaras.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Saaʹmi pirr jeâllum da snimmum snimldõkčuäʹjtõs Venezuelast</p>
<p>Venezuela väʹlddgåårdest Caracasist ääʹveeš seärad pâʹzzlâšttammannu 30. peeiʹv 2011 venezuela ååraš sniimmi Antonio Briceño mõõnni eeʹjji snimmum čuäjtõõzz, kååʹtt lij saaʹmi pirr jeâllum da koʹst liâ 520 snimmum puäccjed. Ääʹveempodd noori nuʹtt 700 ǩiõččimeäʹr. Koččum kueʹssen ääʹveempooddâst leäi Lääʹddjânnam Sääʹmteeʹǧǧ vääʹrrsaaǥǥjååʹđteei, ǩiõlltiõđooumâž Irja Seurujärvi-Kari.</p>
<p>Seurujärvi-Kari mieʹldd Antonio Briceño oʹnnast snimldõõǥǥineez ruõkkât puârast sääʹm identiteett vääžnmõs tuejjeeʹjid. <span type="quote">”Sääʹmǩiõll lij seillam pueʹrmõsân puäʒʒoummi kõõskâst, tõn diõtt ko sij liâ pâi taarbšam määŋgnallšem õõlmtõõttâmvueʹjjid, što piʹrǧǧeʹčči luâđast kõrr jieʹllemåårrmõõžži ooudâst. Čuäʹjtõs kägg fijnnsânji luâđ, kulttuur da ǩiõl vääžnai õhttvuõđ saaʹmid”</span>, ärvvtââll Seurujärvi-Kari da põhtt lââʹssen õlmmsa, što čuäʹjtõs tobddai jõnn ciist ouddmõʹššân sääʹm uʹcc narooʹde.</p>
<p>Vueʹssmannu peäʹlrääi räjja åårrai čuäʹjtõs, kååʹtt leäi čõõđtum Briceño kueiʹt sniimmâm-määʹtǩ põhttmõšân Sääʹmjânnmest. Aanar vuuʹdest ǩieʹssmannust 2009 da pâʹzzlâšttammannust 2010 kueʹssest leämmaž Briceño perstumuužž mååreeʹjen sääʹmkulttuurâst leäi sääʹmǩiõll, tõn sannõõzz reeʹǧǧesvuõtt di ǩiõl vaarvuâlaž staattuuzz. Ǩieʹzz čuõški seʹst da tääʹlv 30 graad puõllši poodd zoomjam Briceño miõlstõõvi jeärben tõõzz, što mäʹhtt sääʹmǩiõlâst käunnje 520 puäccja jurddum sääʹnned, 187 muõttja leʹbe jiõʹŋŋe da144 kuestlma jurddum sääʹnned, tõk čuõvvee pueʹrben sääʹnnreeʹǧǧesvuõđ šõddmõõžž. <span type="quote">”Teʹl ko pueʹttem vuõssmõs vuâra Sääʹmjânnma, kueʹsteeʹlm âʹǩǩesnallšenvuõtt ǩeuʹǩǩli muu. Tät vuâmmsõõzz õõutnallšemvuõtt leäi pâi vuäinnmõš muu ǩeeʹʒʒes ǩicstõõzzan raajõsvuõđâst, kååʹtt ääjtõõli vueiʹnned tõn pirrõõzz tääʹrǩben”</span>, Briceño mušttal.</p>
<p>Sniimmi Antonio Briceñollast lij maainstemnalla uʹcc maainâs juâkksast snimmum 40 säʹmmlast.</p>
<p>520 puäccjed –čuäʹjtõõzz teemm kaggâʹtte pomaš sääʹǩiõl jiijjâsnallšemvuõđâst da tõn vääžnai õhttvuõđâst luõttu. Toʹlǩǩes sniimmâmvueʹjjin da ođđ tekniikid ââʹneeʹl Briceño taʹrjjad ǩiõččjid, nuʹtt ǩiõccâm di tõn mieʹldd ǩiõllsaž tuʹlkkumuužž sääʹmkulttuurest. Čuäʹjtõs nårrai âʹlddsin čueʹđest jeeʹres snimldõõǥǥâst, kåått lij juõkkum viiđ jeeʹres snimldõkraiddu. Tuejjõõzz čiõlggee saaʹmid da siʹjjid pirrõõtti aartklaž luâttjeällmõõžžid - tuõddâr-, meäʹcc- da jäuʹrrkueʹsteeʹlm, muõtti, puõccid da kuuskõõzzid – kook ouʹdde jiijjâz õhttvuõđ kuullmõõžž sääʹm aʹrǧǧe, leša taʹrjjee še jiiʹjjesnallšem kulttuursaž da ǩiõllsaž ääʹlš tän Euroop Unioon oʹdinakai vuõssnarooʹde.</p>
<p>Ääʹveempooddâst kuʹlleš še taarrsaaʹmi Elin Kåven musikkčuäʹjtõõzz, kååʹtt viiǥǥi ǩiõččjid da kuvddleeʹjid shamaanruumbineez luâđõõldâsvuõđ tobddmõʹšše ouddâl, ko sij luâštõʹtte čuäʹjtempääiʹǩ aartklaž sääʹmpirrõʹsse.”Mii õmmsid? Mäʹhtt muu tobddâz vueiʹtte leeʹd tääiʹben Caracasist, nuuʹbb beäʹlnn maaiʹlm?”, õõmši Lääʹdd da Taarr raajâst Karasjooǥǥâst jälsteei Kåven, ko son vuõʹni muâđaid, koid son toobdi sääʹmmosaiikist.</p>
<p>Briceño lij tobddum maaiʹlm vuõssnaroodi da sij kulttuursaž jiiʹjjesnallšemvuõđi di luâttkõskkvuõđi kaart ool valddum da ruõkkum kartträäidaineez, koin peäglvin lij Äʹmmriikk eʹmmel, kååʹtt lij voddõõttâm Venezuela Venetsia Biennaalest da jååttam maaiʹlm YK:i suõjjeem vueʹlnn. Äʹmmriikk eʹmmeel vuõiʹnneš eeʹjj 2010 ǩeâđđa še Aanar Siida-muʹzeeʹjest da Hanko Väinnsääldatmuʹzeeʹjest.</p>
<p>Sniimmi õhttsažtuâjjtaaurõõžži pirr. Snimldõõǥǥâst čiʹǯsbeäʹlest vuäʹljsbeälla: B.O.D-Corp Banca –baaŋk inveʹsttemkonttâr jååʹđteei Pedro Rendón Oropeza, sniimmi Antonio Briceño, baaŋk põõrǥâsvaʹstteemkonttâr vääʹrrsaaǥǥjååʹđteei Milagro González, suurlähettiläs Mikko Pyhälä, Sääʹmteeʹǧǧ vääʹrrsaaǥǥjååʹđteei Irja Seurujärvi-Kari, baaŋk halltõõzz saaǥǥjååʹđteei hallituksen Víctor Vargas Irausquín da María Beatriz Hernández.</p>
<p xml:lang="fin">Teʹkstt: Johanna Kivimäki</p>
<p>Snimldõõǥǥ: Alexis Escamez</p>
<p xml:lang="vep">Liŋkk Antonio Briceño</p>
</body></document>
