<document xml:lang="sms" id="no_id">
  <header>
    <title>Samediggi - Saamelaiskäräjät - Saa´mi ää´rbvuâlaž teâ&amp;#273; suõ´jjumuš õõl&amp;#485;at tuåimid</title>
    <genre code="admin"/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="fin"/>
    <wordcount>437</wordcount>
    <conversion_status type="standard"/>
    <availability>
      <free/>
    </availability>
    <submitter name="Børre Gaup" email="albbas@gmail.com"/>
    <multilingual>
      <language xml:lang="fin"/>
    </multilingual>
    <origFileName>http://www.samediggi.fi/index2.php?option=com_content&amp;task=view&amp;id=476&amp;lang=nuortta.html</origFileName>
    <parallel_text xml:lang="fin" location="index2.php_option=com_content_task=view_id=476_lang=finnish.html"/>
    <parallel_text xml:lang="sme" location="index2.php_option=com_content_task=view_id=476_lang=davvi.html"/>
    <parallel_text xml:lang="smn" location="index2.php_option=com_content_task=view_id=476_lang=anaras.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>Saaʹmi ääʹrbvuâlaž teâđ suõʹjjumuš õõlǥat tuåimid</p>
    <p>Võõrâs raportt õõlǥat Lääʹddjânnam, što tõt aaʹlǥči pueʹrben ǩiõččâd saaʹmi luâđ määŋgnallšemvuõʹtte kuõskki ääʹrbvuâlaž teâđ staanmõõžžâst. Rapoort mieʹldd saaʹmi ääʹrbvuâlaž teâđain da ääʹrbvuâlaž luâđâânnmõõžžin lij vääžnai miârkktõs jeärben tââʹv luâđ määŋgnallšemvuõʹtte. Täʹbbe pirrõsministeriaaʹle uʹvddum rapoort tuejjii pirrõsministeria nõõmtum veiddsõs vuõđđu vuâđđõõvvi äʹšštobddituâjj-joukk.</p>
    <p>Saaʹmi luâđ määŋgnallšemvuõʹtte kuõskki ääʹrbvuâlaž teâtt lij luândes beäʹlnn âânnmõʹšše kuulli da kååʹtt očndââtt sääʹmǩiõlâst, pirrõskõskkvuõđâst da luâttjieʹllemvueʹjjin. Saaʹmi ääʹrbvuâlaž luâttjieʹllemvueʹjj leʹbe puäʒʒhåidd, mieʹcstumuš, kueʹllšeellmõš, norrõõzz da sääʹmǩiõtt-tuâi seʹrdde ääʹrbvuâlaž teâđ puõlvvõõǥǥâst nobba. Saaʹmi luâđ määŋgnallšemvuõʹtte kuõskki ääʹrbvuâlaž teâtt lij vaar vueʹlnn huânnʼned õhttsažkååʹddlaž muttõõzzi diõtt. Tuâjj-joukk oudd alttõõzz vueʹjj teevvam diõtt 28 tuåimmtuâi da siâssmõõžžid. Tuåimmtuâjain uuʹdet alttõs luâđ määŋgnallšemvuõʹtte kuõskki ääʹrbvuâlaž teâđai lokku välddmõõžžâst lääʹjjšeâttmõõžž da vaaldšem ooudâsviikkâmhaʹŋǩǩõõzzin di škoouʹlʼjumuužžâst.</p>
    <p>Tuâjj-joukk oudd alttõõzz, što resuurzzid jååʹđtet saaʹmi luâđ määŋgnallšemvuõʹtte kuõskki ääʹrbvuâlaž teâđai ruõkkmõʹšše, tuʹtǩǩumuʹšše da jeälltumuʹšše. Tuâjj-joukk oudd veâl alttõõzz, što ååʹn oođeem määŋgnallšemvuõttstrategiia da tuåimmjemprograʹmme, mieʹrǩǩeet veâl påʹrddǩerjja ođđ tuåimmtuâjaid ääʹrbvuâlaž teâđai suõʹjjeem diõtt. Tuâjj-joouk saaǥǥjååʹđteei Klemetti Näkkäläjärvi vuäinn rapoort valmštumuužž miârkksõõvvâmnallšem äiggavuäǯǯmõssân da nuʹtt, štõ tõt rääjj šiõǥǥ vuâđ meersaž da meeraikõskksaž luâđ määŋgnallšemvuõttpolitiikk beälla.<span type="quote">”Vääžnmõs ministeriad da veʹrǧǧneeʹǩǩ čõnnõʹtte ooudâsviikkâd saaʹmi luâđ määŋgnallšemvuõʹtte kuõskki ääʹrbvuâlaž teâđaid. Lij vääžnai, što tuâjj ij åårast tääzz da tuâjj-joouk čuäʹjtum tuåimid ääʹljet čõõđted”</span>, Särnn Näkkäläjärvi.</p>
    <p>Raportt veekk ooudâs peäʹlstes meeraikõskksaž biodiversiteettsuåppâm aartikla 8(j) tuåimmepiijjmõõžž Lääʹddjânnmest. Aartikla sueʹjjad alggmeerai luâđ määŋgnallšemvuõʹtte kuõskki ääʹrbvuâlaž teâđaid, vueʹjjid da innovaatiaid.</p>
    <p>
      <em type="italic">Akwé: Kon vuäʹppõõzz vääʹldet ââʹnnem vuâlla Lääʹddjânnmest </em>
    </p>
    <p>Tuâjj-joukk oudd alttõõzz, što saaʹmi dommvuuʹd mäddââʹnnem plaanumuužžâst da jååʹđtumuužžâst suåvvtet biodiversiteettsuåppmõõžž Akwé: Kon –vuäʹppõõzzid meersaž lääʹjjšeâttmõõžž räämmi seʹst. Meäʹcchalltõs lij õõutsââʹjest sääʹmteeʹǧǧin juʹn alttääm vuäʹppõõzzi suåvvtumuužž Pääʹnntuõddâr poostaivuuʹd håidd- da ââʹnnemplaan raajjmõõžžâst, vuõssmõssân maaiʹlmest. <span type="quote">”Vuäǯǯap Pääʹnntuõddâr poostaivuuʹd håidd- da ââʹnnemplaan raajjmõõžžâst ärvvsaž tobddmõõžžid, da Meäʹcchalltõs lij čõnnõõttâm raajjâd põõšši mõõntõõllâmvueʹjj Akwé: Kon –vuäʹppõõzz suåvvtumuʹšše Meäʹcchalltõõzz tuåimmjumuužžâst”</span>, tuâjj-joouk saaǥǥjååʹđteei Näkkäläjärvi lij rämm-miõlâst. Tuâjj-joukk âânn vääznai äʹššen, što kååʹdd še väʹldde lokku vuäʹppõõzz haʹŋǩǩõõzzeez beäʹlnn.</p>
    <p>Pääkkteʹm Akwé: Kon vuäʹppõõzz liâ valmštõllum õõutsââʹjest alggmeerai võboršeeʹǩǩivuiʹm da primmum biodiversiteettsuåppâm vuäʹssbieʹllsåbbrest eeʹjjest 2004. Lääʹddjânnmest vuäʹppõõzz kuâʹsǩǩe nåkam saaʹmi dommvuuʹdest čõõđtem haʹŋǩǩõõzzid, kook vueiʹtte vaikkted saaʹmi kulttuuʹre da luâttjieʹllemvueʹjjid. Tuâjj-joukk oudd alttõõzz, što ko pirrõõzz ââʹnnem da ääʹrbvuâlaž sääʹmjieʹllemvueʹjjid jååʹđteei lääʹjjšeâttmõõžž viiǥǥât ooudâs, vääʹldet lokku, biodiversiteettsuåppâm õõlǥtõõzzid da suåvvtõõllâm paaiʹǩin Akwé: Kon –vuäʹppõõzzid. Tuâjj-joukk oudd alttõõzz, što pirrõsministeria oudd vuäʹppõõzz Akwé: Kon –vuäʹppõõzzi suåvvtumuužžâst pirrõsvaikktõõzzi ärvtõõllâmproseezzâst di mäddââʹnnem- da raajjâmlääʹjj tuåimmepiijjmõõžžâst. Tuâjj-joukk lij ǩeeʹrjtam lääddas da čõõđtam Akwé: Kon vuäʹppõõzzid. Lääʹddǩiõʹlle jåårǥlõttum joortõõzzin , kååʹtt lij õhtt maaiʹlm vuõssmõs vuäʹppõõzzin tuejjuum joortõs.</p>
    <p><em type="italic">Tuâjj-joouk raportt  </em>  </p>
    <p xml:lang="fin">Klemetti Näkkäläjärven puhe artikla 8(j)-loppuseminaarissa</p>
    <p xml:lang="fin">Lumonet</p>
    <p>Lââssteâđaid: Saaǥǥjååʹđteei Klemetti Näkkäläjärvi, Sääʹmteʹǧǧ, teʹl. 050 524 2109,</p>
    <p>Luâđsuõʹjjeemjååʹđteei Ilkka Heikkinen, pirrõsministeria, teʹl. 040 506 1172,</p>
    <p>Tuâjj-joouk piizar, pâʹjjtaʹrǩǩeei Liinu Törvi, Sääʹmjânnam jieʹllemvueʹjj-, trafikk- da pirrõskõõskõs, teʹl. 040 719 2997,</p>
  </body>
</document>
