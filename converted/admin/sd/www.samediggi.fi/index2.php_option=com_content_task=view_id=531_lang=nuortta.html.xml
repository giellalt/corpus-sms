<document xml:lang="sms" id="no_id"><header><title>Samediggi - Saamelaiskäräjät - Ää´rbvuâlaž teâ&amp;#273; suõ´jjumuš ouddan</title><genre code="admin"/><author><unknown/></author><translator><unknown/></translator><translated_from xml:lang="fin"/><wordcount>566</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index2.php?option=com_content&amp;task=view&amp;id=531&amp;lang=nuortta.html</origFileName><parallel_text xml:lang="fin" location="index2.php_option=com_content_task=view_id=531_lang=finnish.html"/><parallel_text xml:lang="sme" location="index2.php_option=com_content_task=view_id=531_lang=davvi.html"/><parallel_text xml:lang="smn" location="index2.php_option=com_content_task=view_id=531_lang=anaras.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Ääʹrbvuâlaž teâđ suõʹjjumuš ouddan</p>
<p>Lääʹddjânnam sääʹmteeʹǧǧ võboršeeʹǩǩ, saaʹǥǥjååʹđteei Klemetti Näkkäläjärvi da sääʹmteeʹǧǧ halltõõzz vuäʹsslaž Nilla Tapiola leʹjje miõlstes meeraikõskksaž aartikla 8(j)-tuâjj-joouk čiiččad såbbar šõddmõõžžid. ” Saaʹmid luâđ reeʹǧǧesvuõʹtte kuulli ääʹrbvuâlaž teâđ suõʹjjumuš da meeraikõskksaž ääʹrbvuâlaž tiõttu kuulli tuʹmmstõktuâjj lij aainâs vääžnai.  Såbbar tuʹmmjem vuâđai mieʹldd lij nuʹtt, što Lääʹddjânnam, da nuʹtt-i jeeʹres jânnmin, feʹrttai teâđsted pueʹrben ääʹrbvuâlaž teâđ suõʹjjumuš da meeraikõskksaž õõlǥtumuužži tuåimmepiijjmõõžž,” mainsti saaʹǥǥjååʹđteei Klemetti Näkkäläjärvi</p>
<p>Meeraikõskksaž aartikla 8(j)-tuâjj-joouk (Open-Ended Ad-Hoc Working Group on Article 8(j) and related provisions) valmštââll biodiversiteettsuåppmõõžž puõʹtti vuäʹssbieʹllsåbbar, kååʹtt såbbrõõžžât eeʹjjest 2012 Indiast da valmštââll alttõõzzid vuäʹssbieʹllsåbbar aartikla 8(j) kuõskki tuʹmmstõkkân. Suåppmõõžž aartikla 8(j) suõʹjjad alggmeerai luâđ reeʹǧǧesvuõʹtte kuulli ääʹrbvuâlaž teâđ. Lääʹddjânnam sääʹmteeʹǧǧ võboršeeʹǩǩ vuäʹssõʹtte såbbra Lääʹddjânnam riikk sääʹmparlameentest. <span type="quote">”Euroop Unioon õhttsaž peäʹlestvälddmõš suåvât õhttsaž suåvtõõllâmsåbbrin. Leäm räʹmm-miõlâst tõʹst, što Lääʹddjânnam sääʹmteeʹǧǧest lij vaikktemvuäittmõš EU:n alttõõzzid da EU še viiǥǥi mij alttõõzzid ooudårra”</span> mainsti Nilla Tapiola.</p>
<p>Taarr da Ruõcc säʹmmla še vuässõʹtte såbbra. Lääʹddjânnam sääʹmteeʹǧǧ võboršeeʹǩǩ liâ saaǥǥstõõllâm Taarr da Ruõcc sääʹmteeʹǧǧ võboršeeʹǩǩivuiʹm, säʹmmlaid kuulli vääžnai aaʹšši ooudâsviikkmõõžžâst, koid puäʹđet väʹldded sååbbartuʹmmstõõǥǥid. <span type="quote">”lij vääžnai, što  meeraikõskksaž såbbrin jeeʹres jânnmi saaʹmid käunnai äiʹǧǧ õhttsažsaaǥǥstõõllmõõžžid da –smiõttmõõžžid. Saaʹmi võboršeǩnallšem orgaan beäʹlnn lij vääžnai leeʹd mieʹldd tuʹmmstõktuâi kõõskâst, muđoi mij mõõntep vaikktemvuäittmõõžžid”</span>, nääiʹt muʹšttʼte Näkkäläjärvi da Tapiola.</p>
<p><em type="italic">Lääʹddjânnam sääʹmparlameent aartikla 8(j)-tuâjj-joouk såbbrest: Klemetti Näkkäläjärvi, pirrõsduumšeǩ Aulikki Alanen da Nilla Tapiola </em></p>
<p>Såbbrest tuejjiim ođđ alttõssân aartikla 8(j) tuåimmepiijjmõõžž da tõn alttõõzz jurddân lij, što tõt šõõddči leeʹd  määŋgeeʹjj tuâjjprogrammân. Määŋgeeʹjj tuâjjprogramm jååʹđat biodiversiteettsuåppmõõžž piizarkååʹdd da  suåppmõšvuäʹssbeäʹli tuåimmjumuužž. Såbbrest valmštõʹlleš strategii, biodiversiteettsuåppmõõžž aartikla 10(c) õhtteem diõtt aartikla 8(j)-tuâjj-joouk tuõjju. Aartikla 10(c) suõʹjjad takainallšem luâđâânnmõõžž, koon ââʹnet kulttuursaž vueʹjji mieʹlddsânji ǩeâllʼjemnalla. Sååbbar oudd alttõõzz, što aartikla 10(c) tuåimmepiijjmõššân tuejjeet vuäʹpstumuš da što meersaž biodiversiteettstrategii tuärjjee ǩeâllʼjem takainallšem luâđâânnmõõžž. Puk tuåim aartikla 8(j) tuåimmepiijjâm diõtt âʹlǧǧe valmštõõllâd da čõõđted õhttsažtuâjast alggmeeraivuiʹm. ” Takainallšem luâđâânnem suõʹjjumuš lij vääžnai še ääʹrbvuâlaž suõʹjjeem diõtt. Lääʹddjânnmest aartikla 10(c) suõʹjjeem luâđâânnmõš lij saaʹmi ääʹrbvuâlaž jieʹllemvueʹjji ǩeâllʼjem luâđâânnmõš. Lääʹddjânnmest aartikla 10(c) tuåimmepiijjmõš lij kuâđđjam lokku vääʹldǩâni da tõʹst uuʹdet alttõs, što oođeem vueʹlnn åårrai Lääʹddjânnam biodiversiteettstrategiiast ǩiõttʼtõõlât saaʹmi ǩeâllʼjem luâđâânnem staanmõõžž”, maainast Näkkäläjärvi.</p>
<p>Tuâjj-joukk ǩiõttʼtõõli še ođđ ääʹrbvuâlaž teâđ vueʹjj čuõvveei indikaattori siisǩe da auʹǯǯii riikkid väʹldded indikaattor jåʹttlânji tiuddumuʹšše. Indikaattor liâ primmum biodiversiteettsuåppmõõžž vuäʹssbieʹllsåbbrest (CO10) teimma. Kuälmad COP9- såbbrest primmum indikaattor, ǩiõllʼlaž määŋgvuõđâst lij juʹn âânnmõõžžâst. Indikaattor ǩiõttʼtâʹlle alggmeerai ääʹrbvuâlaž jälstem- da ââʹnnemvuuʹdi mäddâânnmõõžž da vaaldšem vueʹjj di ääʹrbvuâlaž jieʹllemvueʹjji staattuuzz. ” Ođđ indikaattor liâ vääžnai, što vueiʹttep čiõʹlǧǧeed ääʹrbvuâlaž teâđ da takainallšem luâđâânnem vueʹjj. Saaʹmi luâđ reeʹǧǧesvuõʹtte kuõskki ääʹrbvuâlaž teâtt lij čõnnsest sääʹm ǩiõʹlle da ääʹrbvuâlaž jieʹllemvueʹjjid. Lääʹddjânnmest jiâ leäkku ääiʹjtääʹzz mieʹlddsa teâđ saaʹmi ääʹrbvuâlaž jieʹllemvueʹjji staatuuzzâst leʹbe ni jieʹllemvueʹjji õõnnji meäʹrest. Lääʹddjânnam sääʹmteʹǧǧ lij ooccâm teäggtõõzz sääʹmjieʹllemvueʹjji åårrmõõžž čiõʹlǧǧeem diõtt Lääʹddjânnmest. Čiõlǥtõs lij ǩirrlaž, što Lääʹddjânnam vuäitt väʹldded indikaattor da tuåimmepiijjâd meeraikõskksaž õõlǥtumuužžeez. Tuäivam, što riikk meâtt jåʹttlânji teäggtõõzz čiõlǥtõõzz raajjmõʹšše. Tuäivv Nilla Tapiola.</p>
<p>Lääʹddjânnmest aartikla 8(j) tuåimmepiijjmõõžž valmstõõllâm äʹšštobddituâjj-joukk lij ouddam rapoort pirrõsministeriaaʹje 7.6.2011. ” Montreal såbbrest puõʹđi nåkam äʹšš õlmmsa, što Lääʹddjânnam lij ooudâstjooʹtti aartikla 8(j) obbvääldlaž tuåimmepiijjâm valmštõõllmõõžžâst. Kataisen halltõõzz halltõsprograammâst leät čõnnõttum suõʹjjeed ääʹrbvuâlaž teâđaid. Akwé:Kon –vuäʹppõõzzid leät suåvvtum tåʹlǩ Lääʹddjânnmest juʹn tuâi vueʹlnn åårrai Pääʹnntuõddâr poostaivuuʹd håidd- da ââʹnnemplaan raajjmõõžžâst. Äʹšštobddituâjj-joouk tuåimmepiijjâm-alttõõzz Lääʹddjânnam riʹǩǩe, âʹlǧǧe čõõđted da tuåimmepiijjmõš âlgg äʹlǧǧed äʹlššânji Lääʹddjânnam riikk da sääʹmteeʹǧǧ õhttsažtuâjain, ”, nääiʹt õõlǥat saaǥǥjååʹđteei Näkkäläjärvi, kååʹtt lij tuåimmjam še meersaž 8(j)- äʹšštobddituâjj-joouk saaǥǥjååʹđteeʹjen.</p>
<p>Lââʹssteâđaid:</p>
<p>Sääʹmteeʹǧǧ saaǥǥjååʹđteei Klemetti Näkkäläjärvi</p>
<p>Lââʹsteâđaid såbbrest da tõn tuʹmmstõǥǥin (engglõsǩiõʹlle):</p>
<p xml:lang="nno">http://www.cbd.int/doc/?meeting=WG8J-07</p>
<p xml:lang="eng">http://www.cbd.int/convention/wg8j.shtml</p>
<p>Lääʹddjânnam aartikla 8(j)-seiddõs: www.ymparisto.fi/lumonet/8j</p>
<p>Sääʹmteeʹǧǧ alttõs sääʹmjieʹllemvueʹjjid kuõskki čiõʹlǧǧeem čiõʹlǧǧtõõzz raajjmõõžžâst lij (lääddas)</p>
</body></document>
