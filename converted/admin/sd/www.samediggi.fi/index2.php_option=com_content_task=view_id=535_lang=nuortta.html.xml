<document xml:lang="sms" id="no_id"><header><title>Samediggi - Saamelaiskäräjät - Sää´mte´&amp;#487;&amp;#487; veekk ooudâs parlamentnee´&amp;#489;&amp;#489;i &amp;#269;õõ&amp;#273;tumuužži</title><genre code="admin"/><author><unknown/></author><translator><unknown/></translator><translated_from xml:lang="fin"/><wordcount>335</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index2.php?option=com_content&amp;task=view&amp;id=535&amp;lang=nuortta.html</origFileName><parallel_text xml:lang="fin" location="index2.php_option=com_content_task=view_id=535_lang=finnish.html"/><parallel_text xml:lang="sme" location="index2.php_option=com_content_task=view_id=535_lang=davvi.html"/><parallel_text xml:lang="smn" location="index2.php_option=com_content_task=view_id=535_lang=anaras.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Sääʹmteʹǧǧ veekk ooudâs parlamentneeʹǩǩi čõõđtumuužži</p>
<p>Sääʹmteʹǧǧ veekk ooudâs parlamentneeʹǩǩi čõõđtumuužži teâuđđjumuužž tâʹvvjânnmlaž sääʹmsuåpmõõžž juäʹtkksaaǥǥstõõllmõõžžin. Sääʹm parlamentaarlaž suåvtõs riâžži kuämad sääʹmparlamentneeʹǩǩi konfereenss Ǩeârkknjaarǥâst 10. skamm-mannu 10. peeiʹv 2011. Sääʹmparlamentneeʹǩǩi konferenss noori õʹhtte sääʹmteeʹǧǧivuiʹm vaʹlljuum vuäʹsslaid da Ruõšš saaʹmi võboršeeʹǩǩid. Konfereenss teemmen leʹjje ääʹrbvuâlaž teâtt da aartklaž ääʹšš. Lââʹssen taʹrǩǩeeš tâʹvvjânnmlaž sääʹmsuåppmõõžž da ärvvtõʹlleš ooudbuž parlamentneeʹǩǩi konfereenssi čõõđtõõzzi äiggavuäǯǯmõõžžid. Konfereenss looppâst primmeš sääʹmparlamentneeʹǩǩi õhttsaž Ǩeârkknjaarǥ čõõđtõõzz.</p>
<p><em type="italic">Tâʹvvjânnmlaž sääʹmsuåppmõš ouddan </em></p>
<p>Sääʹmteeʹǧǧ saaǥǥjååʹđteei Klemetti Näkkäläjärvi peäggat mõõnni saaǥǥjååʹđtempââi da saaʹmi õhttsažtuâi, što tõk liâ miârkkšõõvvi ooudâsviikkâmlääuʹǩ, jeäʹrben tâʹvvjânnmlaž sääʹmsuåppmõõžž juäʹtǩǩsaaǥǥstõõllmõõžži älggmõõžžâst. - Čõõđtumuužži teâuddjumuš lij raʹvvsânji čõnnsest sääʹmteeʹǧǧ resuurssid da valdiai tättmõʹšše ooudâsviikkâd saaʹmi vuõiggâdvuõđid. Sääʹmteeʹǧǧ vekka ooudâs čõõđtumuužži teâuddjumuužž tâʹvvjânnmlaž sääʹmsuåppmõõžž juäʹtǩǩsaaǥǥstõõllmõõžžin, juätkk Näkkäläjäuʹrr.</p>
<p>Näkkäläjäuʹrr gåårâʹtt tõn, što sääʹm patlamentaarlaž suåvtõõzz tuåimmjumuužž lij vaiggʼgâttam resurssvääʹnn. - Sääʹm parlamentaarlaž suåvtõõzzâst ij vuäǯǯ šõddâd tåʹlǩ saaǥǥstõõllâmsieʹbr, a taarbšep čõnnõttmõõžž, õhttsaž piizarkååʹdd da sääʹmteeʹǧǧ vaaldšeemid põõššinallšem õhttsažtuâi patlamentaarlaž suåvtõõzz tuʹmmstõõǥǥi tuåimmepiijjmõʹšše da še såbbri valmštõõllâm diõtt, mušttʼtat Näkkäläjäuʹrr.</p>
<p>Looǥ Klemetti Näkkäläjääuʹr mainnâz obbvuõđstes Sääʹmparlamentneeʹǩǩi konfereenssi čõõđtõõzz teâddjumuužžâst (lääddas da tâʹvvsäämas)</p>
<p><em type="italic">Saaʹmi kultturpreddan suõʹjjumuʹšše taarbšet õhttsaž vuâđđjurddjid </em></p>
<p>Näkkäläjäuʹrr rämmaš tõʹst, što saaʹmi ääʹrbvuâlaž teâtt da tõn suõʹjjumuužž liâ kaggõõttâm mõõnni ääiʹjin raaʹveld ouʹdde sääʹm õhttsažkååʹddest. Sääʹm parlamentaarlaž suåvtõõzzin da sääʹmteeʹǧǧin õõlǥči lââʹzzted vaikktõõzzid tuâjes ääʹrbvuâlaž teâđ suõʹjjeem diõtt. – Taarbšep õhttsaž vuâđđjurddjid mäʹhtt sääʹm kultturpreddan âlgg suõʹjjeed da eettlaž vuâđđjurddid suõʹjjeetd sääʹmkulttuur, što vââiʹčep tuåimmjed õõutsââʹjest åålǥbeäʹlnn puõʹtti vaar vuâstta, tuâtt Näkkäläjäuʹrr.</p>
<p>Looǥ Klemetti Näkkäläjääuʹr mainnâz obbvuõđstes konfereensâst 10.11.2011: Ääʹrbvuâlaž teâđ suõʹjjeem tuâi (lääddas da tâʹvvsäämas)</p>
<p><em type="italic">Ruõšš sääʹm tiuddmieʹreld vuäʹssliʹžžen mieʹldd tuåimmjumuʹšše </em></p>
<p>Näkkäläjääuʹr miõlâst puõʹtti Sääʹm parlamentaarlaž suåvtõõzz tuåimmpââjest feʹrttai aainâs väʹldded lokku Ruõšš saaʹmi staattuuzz staanmõš, što Ruõʹšš saaʹmi staattus puârneʹči. – Meeʹst feʹrttai uʹvdded tuärjjõs Ruõšš saaʹmid, što sij vueʹitte ooudâsviikkâd jiijjâz võboršeeʹǩǩnallšem organisaatiaz Ruõʹšše da pueʹtted tiuddmieʹreld mieʹldd SPS:zz tuåimmjumuʹšše, tuâtt Näkkäläjäuʹrr. Vuõssmõs sääʹmparlamentaarneeʹǩǩi sååbbar rieʹššeš Ruõcc Jokkmokist täʹlvvmannu 24. peeiʹv 2005. Nuuʹbb sääʹmparlamentneeʹǩǩi sååbbar rieʹššeš Ruäʹvnjaarǥâst kålggmannu 29. peeiʹv eeʹjjest 2008. Sääʹm parlamentaarlaž suåvtõs lij vuâđđuum 2000-lååǥǥ aalǥâst da tõt tuåimmai Tâʹvvjânnmlaž sääʹmteeʹǧǧi õhttsažtuâjjorgannân. Ruõšš sääʹm še vuässâʹtte suåvtõõzz tuõjju.</p>
<p><em type="italic">Lââʹssteâđaid Lääʹddjânnam beäʹlnn </em></p>
<p>Sääʹmteeʹǧǧ saaǥǥjååʹđteei Klemetti Näkkäläjäuʹrr</p>
<p xml:lang="fin">klemetti.nakkalajarvi(at)samediggi.fi</p>
</body></document>
