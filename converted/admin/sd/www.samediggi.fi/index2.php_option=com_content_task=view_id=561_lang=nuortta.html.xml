<document xml:lang="sms" id="no_id"><header><title>Samediggi - Saamelaiskäräjät - Klemetti Näkkäläjärvi juätkk Sää´mtee´&amp;#487;&amp;#487; saa&amp;#485;&amp;#485;jåå´&amp;#273;teei</title><genre code="admin"/><author><unknown/></author><translator><unknown/></translator><translated_from xml:lang="fin"/><wordcount>342</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index2.php?option=com_content&amp;task=view&amp;id=561&amp;lang=nuortta.html</origFileName><parallel_text xml:lang="fin" location="index2.php_option=com_content_task=view_id=561_lang=finnish.html"/><parallel_text xml:lang="sme" location="index2.php_option=com_content_task=view_id=561_lang=davvi.html"/><parallel_text xml:lang="smn" location="index2.php_option=com_content_task=view_id=561_lang=anaras.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Klemetti Näkkäläjärvi juätkk Sääʹmteeʹǧǧ saaǥǥjååʹđteei</p>
<p>Juvvá Lemet, Klemetti Näkkäläjärvi, juätkk sääʹmteeʹǧǧ saaǥǥjååʹđteeʹjen õiʹdde älggam vaalpââi ääiʹj. Vaalpââʹjj juätkkai eeʹjj 2015 loopp räjja. Näkkäläjärvi vaʹlljeeš saaǥǥjååʹđteeʹjen jiõnin 12–9. Tän vaalpââi ǩeâštʼteei võboršeʹǩǩen leäi nuõrttsäʹmmlaž Tiina Sanila-Aikio. Sääʹmteeʹǧǧ vuõssmõs tiuddsåbbar õʹnneš Aanrest seärad 15.2. sääʹmkultturkõõskõõzz Sajoozz ođđ parlamenttlõnnj Soljust.</p>
<p>Sääʹmteeʹǧǧ ââʹjjes beäʹlnn puärrsõmâš vuässlaž, nuõrttsäʹmmlaž Tauno Haltta ääʹvii sääʹmteeʹǧǧ vaalpââi vuõssmõs tiuddsåbbar. Son muštʼtii ääʹveem mainnsest sääʹmnuõri vaikktemvuäittmõõžžid Lääʹddjânnam sääʹmteeʹǧǧest. –Nuõrisuåvtõõzz vuâđđumuš sääʹmtegga puuʹti miʹjjid väʹǯǯlõs da vääžnai tuâi, säärnai Haltta. Son säärnai, što vuârdd sääʹmteeʹǧǧ puõʹttiääiʹj tuåimmjumuužžâst jeäʹrben õhttvuõđ sääʹm aʹrǧǧe da oddel tuåimmjumuužž vaarvuâlaž sääʹm kulttuur, sääʹmǩiõl da saaʹmi kulttur-jiõččvaaldšem nââneem diõtt. – Mij šuurmõs da vääžnmõs tuâjj tän vaalpââʹjest lij meeraikõskksaž tuâjjorganisaatia ILO alggmeersuåppmõõžž 169 radifiimõš, kååʹtt siiʹskââtt še Kataisen halltõõzz prograʹmme, säärnai Haltta.</p>
<p>Kaartin sääʹmteeʹǧǧ saaǥǥjååʹđteʹjen vaalpâjja 2012–2015 vaʹlljuum Klemetti Näkkäläjärvi, Juvvá Lemet da saaǥǥjååʹđtemǩeâštast nuʹbben kuâđđjam Tiina Sanila-Aikio.</p>
<p>Saaǥǥjååʹđteeʹjen ođđ vaalpâjja vaʹlljuum Klemetti Näkkäläjärvi mušttʼtii späʹssbõõššâm-mainnsest sääʹmnarood kuullmõõžž sääʹmteeʹǧǧ tuâjast. – Ââʹnnep äärvast vuõiggmiõllsažvuõđ da ääʹrv ouddmõõžž kueiʹm kueiʹmseen. Õõutmiõllsažvuõđ kaunnmõš aainâs šuurmõs potitiikklaž kõõččmõõžžin lij vääžnai äʹšš, nuʹtt miʹjjid ko mij meeraid, säärnai Näkkäläjärvi. Son mušttʼtii veâl sääʹm nuõrisuåvtõõzz miârkktõõzz da oʹdinakaivuõđ sääʹmteeʹǧǧ tuâjast.– Meeʹst âlgg uʹvdded nuõrid šiõǥǥ ouddmiârkk õhttsažtuâjast da muʹšttʼted ciist ouddmõš še kueiʹm kueimma. –Tuʹmmjeeʹes saaǥǥstõõllmõš lij še vääžnai, seämmanalla ko määŋgnallšem väimmjurddji ouʹdde pohttmõš da priimmʼmõš.</p>
<p>Näkkäläjärvi mušttʼtii še ääʹrbvuâlaž teâđ, ääʹrbvuâlaž jieʹllemvueʹjji da saaǥǥstõõllâm rääʹjest åårrai tâʹvvjânnmlaž sääʹmsuåppâm miârkkšõõvvmõžž. Suåppâmsaaǥǥstõõllmõõžž juätkkje veâl ååʹn älggam ođđ vaalpââi ääiʹj.</p>
<p>Näkkäläjärvi puuʹti õlmmsa späʹssbõõššâm-mainnsest, što ij juuʹrd äʹlǧǧed teänab puõʹtti vaalpââʹjest sääʹmteeʹǧǧ saaǥǥjååʹđteeʹjen. – Ǩiõččlõõđam tän vaalpââʹjest viikkâd ooudâs sääʹmaaʹššid nuʹtt puârast ko vuäitam, mâŋŋa tän kuâđam tuâi nuõrab oummid. Šuurmõs tän vaalpâjja pijjum täävtõõzzin lij meeraikõskksaž tuâjjorganisaatia ILO alggmeersuåppmõõžž radifiimõš da vääžnai lääʹǩǩmuttsi äiggavuäǯǯmõš, säärnai Näkkäläjärvi. – Tuäivam, što mij sääʹmteeʹǧǧest pâʹsttep čuäʹjtet jiijjân vuäinlmen täid aaʹššid nuʹtt puârast da tärkka, što Lääʹddjânnam mââimõõzzâst radifiiad suåppmõõžž.</p>
<p>Saaǥǥjååʹđtemǩeâštast nuʹbben kuâđđjam Tiina Sanila-Aikio tuäivv, što mõõnni vaalpâjja luânddnallšem kueiʹt årra juâkkõõttmõš ij puäʹđči heâmmeed ååʹn älggam vaalpââi tuâi. – Tuõttääʹššest haaʹlääm, što õhttsažtuâjjtobddmõš da juʹrddemvueʹǩǩ sääʹmteeʹǧǧest nâânast pueʹrab årra, maainsti Sanila-Aikio.</p>
<p xml:lang="fin">Tauno Haltan saamelaiskäräjäkauden 2012-2015 avajaispuhe</p>
</body></document>
