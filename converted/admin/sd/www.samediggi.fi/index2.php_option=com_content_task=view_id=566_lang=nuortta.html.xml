<document xml:lang="sms" id="no_id"><header><title>Samediggi - Saamelaiskäräjät - Sää´m&amp;#489;iõl jeälltem tuåimmtuâjjprograamm e´t&amp;#489;&amp;#489;õs lij u´vddum ministrid</title><genre code="admin"/><author><unknown/></author><translator><unknown/></translator><translated_from xml:lang="fin"/><wordcount>390</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index2.php?option=com_content&amp;task=view&amp;id=566&amp;lang=nuortta.html</origFileName><parallel_text xml:lang="fin" location="index2.php_option=com_content_task=view_id=566_lang=finnish.html"/><parallel_text xml:lang="sme" location="index2.php_option=com_content_task=view_id=566_lang=davvi.html"/><parallel_text xml:lang="smn" location="index2.php_option=com_content_task=view_id=566_lang=anaras.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Sääʹmǩiõl jeälltem tuåimmtuâjjprograamm eʹtǩǩõs lij uʹvddum ministrid</p>
<p>Mättʼtõs- da kultturministeria eeʹjj 2010 pijjum tuâjj-joukk uuʹdi eʹtǩǩõõzzes sääʹmǩiõl jeälltemprogrammân piâtnâc pâʹzzlâšttam-mannu 2. peeiʹv da eʹtǩǩõõzz vuâsttavaʹlddjen leʹjje mättʼtõsminister Jukka Gustafsson ja kulttur- da sporttminister Paavo Arhinmäki. Eʹtǩǩõs sääʹmǩiõl tuåimmtuâjjprogrammân vuâlgg peäʹlstes ceâlkâlmkõrvvja. Loopplaž eʹtǩǩõõzz raaji riikksuåvtõʹsse mättʼtõs - da kultturministeria, vuõššân ministeria saaǥǥstõõli sääʹmteeʹǧǧin.</p>
<p>Tuâjj-joukk eʹtǩǩõs sääʹmǩiõl jeälltem tuåimmtuâjjprogrammân käunnai täʹst.</p>
<p>Mättʼtõs- da kultturministeria 2.3.2012:</p>
<p type="title">Tuâjj-joukk eʹtǩǩad sääʹmǩiõl jeälltem diõtt määŋgbeällsaž tuåimmtuâjaid</p>
<p>Sääʹmǩiõli ânnʼjõžvueʹjj da jeälltumuužž smiõttâm tuâjj-joouk mieʹldd puk kolmm lääʹddjânnmest mainstum sääʹmǩiõl – tâʹvvsääʹmǩiõll, aanarsääʹmǩiõll da nuõrttsääʹmǩiõll- liâ vaarvuâlaž. Tuâjj-joouk mieʹldd sääʹmǩiõl jeälltumuš ooudald määŋgaid tuåimmtuâjaid. Tuâjj-joouk vääžnmõš tuâjjan leäi smiõttâd riʹjttjeei sääʹmǩiõl da sääʹmǩiõllsaž mättʼtem da peiʹvvhååid staanumuužž ânnʼjõžvueʹjj mieʹldd, da jeeʹres vuuʹdi põʹstti da sääʹmǩiõl maainsteeʹji ämmat-tuâjjlai vääʹnnvuõđ da säʹmmlai meädda vuâlggmõõžž dommvuuʹdstes, kook liâ vaikktam miârkkšõõveeʹl sääʹmǩiõli luânddlaž ǩiõllââʹnnempirrõõzzi occnumuʹšše. Tuâjj-joukk uuʹdi eʹtǩǩõõzzes piâtnâc pâʹzzlâšttam-mannu 2. peeiʹv da eʹtǩǩõõzz vuâsttavaʹlddjen leʹjje mättʼt õsminister <em type="italic">Jukka Gustafsson </em>ja kulttur- da sporttminister <em type="italic">Paavo Arhinmäki. </em></p>
<p>Sääʹmǩiõl jeällten diõtt tuâjj-joukk eʹtǩǩad jeeʹrbi mieʹldd, što ǩiõllpieʹzztuåimmjumuš puäʹđči leeʹd põõššinallšem da tõn tuåimmjumuš õõlǥči veiddeed. Ǩiõllpieʹss lij ǩiõllʼlaž minoritettneeʹǩǩid leʹbe alggmeeraid jurddum tuåimmjumuš, koʹst puk tuåimmjumuš âlgg leeʹd tåʹlǩ kõõččmõõžžâst åårrai meersažǩiõlin, håʹt vuässõõtti jiâ siltteʹči mainsted ǩiõl ni võõʹps. Lââʹssen âlgg kõskkeed sääʹmǩiõllsaž peiʹvvhååid tarjjumuʹšše lääʹjj oudldemnalla, ko tõʹst jåått mieʹldd vääžnai sääʹmǩiõl jeälltem da kulttuur jieʹllemviõkksaž tuâi kaggmõš da ravvumuš. Tuâjj-joouk mieʹldd âlgg ooudâs viikkâd sääʹmǩiõl mättʼtõõzz obb jânnmest da jeäʹneed sääʹmǩiõl mainsteeʹji da põʹstti vuõsspeâmmam- da mättʼtempersonkooʹddi meäʹr.</p>
<p>Tuâjj-joouk mieʹldd sääʹm ǩiõll-lääʹjj teâddjumuš tiuddmieʹreld ooudald veʹrǧǧneeʹǩǩi sääʹmǩiõl ââʹnnem lââʹzztumuužž, jeäʹrben saaʹmi dommvuuʹdest. Lââʹssen tuâjj-joukk eʹtǩǩad sääʹmǩiõllsaž radia-, tv- da interneʹtt-siiskai taʹrjjeem lââʹzztumuužž, ânnʼjõõžžâst veâl jäänab, da sääʹm ǩiõllhuõl, ruõkkmõõžž da tuʹtǩǩumuužž ooudâs viikkmõõžž di sääʹmčieʹpp da kulttuur tuärjjõõzz lââʹzztumuužž. Saaʹmi dommvuuʹd lââʹssen lij vääžnai kõskkeed ǩiõl tuäʹrjjeem tuåimmtuâjaid še jânnam jeeʹres paaiʹǩid, koʹst meäʹr mieʹldd jäänmõs saaʹmin ânnʼjõõžžâst jäälast.</p>
<p>Vaarvuâlaž ǩiõl, koin lij läʹppjemvaarr puõʹttiääiʹjest liâ nuõrttsääʹmǩiõll da aanarsääʹmǩiõll. Sääʹmǩiõlin jeälltemvueʹjj vueʹlnn åårrai nuõrttsääʹmǩiõll, lij võõʹps läʹppjeʹmmen. Tuâjj-joukk eʹtǩǩad spesialtuåimmtuâjaid ǩiõl jeälltem diõtt, štõ ǩiõl âânnmõš, mainsteei mieʹrr da mättjumuš lâssneškuâʹđče.</p>
<p>Tuâjj-joouk valmštõõlli tuåimmtuâjjprogramm âânn seʹst sääʹmǩiõl jeälltem arvvlõõžž Lääʹddjânnmest mainstum sääʹmǩiõli ânnʼjõžvueʹjjest, ǩiõl seillmõõžž da ooudâs viikkâm vääžnmõs tuâjaid, visio sääʹmǩiõl jeälltem diõtt eeʹjj 2025 mõõneeʹst di konkreettnallšem tuåimmtuâjaid vueʹjj pueʹreem diõtt. Tuâjj-jooukpõʹmmai lij lookkâmnalla mättʼtõs- da kultturminiteria säiʹmmseeidain www.minedu.fi/OPM/Julkaisut/2012/Saamen_kieli.html .</p>
<p type="title">Lââʹssteâđaid:</p>
<p>- spesialplaaneei Mikko Cortés Téllez, teʹl. 09 160 77022</p>
<p>- mättʼtõsduumšeǩ Maija Innola teʹl, 09 160 77051</p>
</body></document>
