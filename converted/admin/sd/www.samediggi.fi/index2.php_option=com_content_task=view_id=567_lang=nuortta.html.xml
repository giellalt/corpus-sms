<document xml:lang="sms" id="no_id"><header><title>Samediggi - Saamelaiskäräjät - Minister: Sää´m&amp;#489;iõli staanumuš lij vääžnai meersaž ha´&amp;#331;&amp;#489;&amp;#489;õs</title><genre code="admin"/><author><unknown/></author><translator><unknown/></translator><translated_from xml:lang="fin"/><wordcount>302</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index2.php?option=com_content&amp;task=view&amp;id=567&amp;lang=nuortta.html</origFileName><parallel_text xml:lang="fin" location="index2.php_option=com_content_task=view_id=567_lang=finnish.html"/><parallel_text xml:lang="sme" location="index2.php_option=com_content_task=view_id=567_lang=davvi.html"/><parallel_text xml:lang="smn" location="index2.php_option=com_content_task=view_id=567_lang=anaras.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Minister: Sääʹmǩiõli staanumuš lij vääžnai meersaž haʹŋǩǩõs</p>
<p>Sääʹmǩiõli puõttiääiʹj staanumuš lij vääžnai meersaž haʹŋǩǩõs, kååʹtt lij valddum halltõsprograʹmme. – Sääʹmǩiõl jeälltem diõtt rajjum tuåimmtuâjjprogramm puäʹđet viikkâd riikksuåvtõõzz tuʹmmjem vuâlla. – Riikkväʹldd ǩiččlââtt väʹǯǯlõš aaiʹjin huõlǩâni tõn, što ǩiõlljeälltem ekonomiilaž oudldõõzzin puäʹđet ââʹnned huõl, nääiʹt ååʹskte mättʼtõsminister Jukka Gustafsson da kulttur- da sporttminister Paavo Arhinmäki tuâjj-joouk uʹvddum eʹtǩǩõõzzâst, kååʹtt lij rajjum sääʹmǩiõl tuåimmtuâjjprogrammân. Gustafsson miõlâst ǩiõlljeälltemtuåimmtuâjai čõõđtumuužžâst, ij leäkku kõõččmõš tåʹlǩ tieʹǧǧest. –Pueʹrben ǩiõččeeʹl, tät lij politiikklaž da kultturtäätt kõõččmõš, son tuõtti.</p>
<p>Mättʹtõsminister Gustafsson õõʹni sääʹmǩiõl ââʹnnemjurddi vääžnmõs puõʹttiääiʹj tuâjjan, jieʹllemvueʹǩǩraajõõzz mottjumuužž, ǩiõllvaajtemooudâsviikkmõõžž da meädda vuâlggmõõžž saaʹmi dommvuuʹdest. – Vueʹjjest, koʹst juʹn 70 % sääʹmpäärnain da – nuõrin jälste jeeʹres paaiʹǩin ko saaʹmi dommvuuʹdest, tõõzz taarbšet ođđ tuåimid da jeäʹrben jiijjâz ǩiõl mättʼtem vuäǯǯmõõžž. Gustafsson õõʹni vääžnai äʹššen tõn, što ǩiõl mättʼtem riâššmõš õõlǥči leeʹd obb jânnmest. -Tuåimmjem ouglõhttvuõđi ââʹnnem mättʼtõõzz äuʹǩǩumuš lij vääžnai tåʹben, koʹst sääʹmǩiõl âʹlddmättõʹšše jiâ leäkku vuäittmõõžž, tuõtti Gustafsson. Mättʼtõs- da kultturministeria alttad ǩiiđ mieʹldd čiõʹlǧǧeemtuâi, sääʹmǩiõl vuäittmõššân tuejjeed âʹlddmättõõzzid.</p>
<p>Kulttur- da sporttminister Paavo Arhinmäki muʹšttii tõʹst, što maaiʹlmest läʹppai õhtt ǩiõll kueiʹt neäʹttel kõõskin, oummi kõskkvuõđâst. – Maaiʹlmest nuʹtt 6000 ǩiõlâst, sâ 90 % liâ vaarrvueʹlnn vooʹps läʹppjed. Tõt miârkksââvv maaʹilm vääivtõõvvmõõžž da õõutbeällsaž jättâʹttmõʹšše kuâđđjumuužž da maaiʹlm alggmeerai ǩiõʹlle ruõkkõõvvâm kaallšõs kultturteâđ läʹppjumuužž, tuõtti Arhinmäki. Son ååskti tõn, štõ halltõs stäänn kultturipolitiikk tuâjast še sääʹm kulttur seillmõõžž. – Sääʹmǩiõl da kulttuur liâ mõõnni eeʹjji mieʹldd ravsmam pueʹrab årra, tuõtti Arhinmäki.</p>
<p>Sääʹmteeʹǧǧ saaǥǥjååʹđteei Klemetti Näkkäläjärvi späʹssbõõžži tuâjj-joouk tän oʹnnstam tuâjast da tuäivai sääʹmǩiõl jeälltemtuåimmtuâi ouddnumuužž da teäggtõõzz vuäǯǯmõõžž tän tuõjju. – Sääʹmteeʹǧǧest da sääʹmõhttsažkååʹddest liâ jõnn vuârddmõõžž ǩiõlljeälltemprograammâst. Täävtõssân lij põõšši maall äiggavuäǯǯmõš ǩiõll jeälltem da suõjjeem diõtt, tuõtti Näkkäläjärvi.</p>
<p>Haʹŋǩǩõõzz vuäʹpstemjoouk vuässlaž Irja Seurujärvi-Kari tuõtti, što lij späʹssebvuõđlaž ǩiõlljeälltem tuåimmtuâiprograammeʹtǩǩõõzz valmštumuužžâst. – Vääžnmõs ǩiõl jeälltem oʹnstumuʹšše lij positiivlaž mieʹldd åårrmõš, takai tättamvueʹǩǩ da õhttsaž visio, tuõtti Seurujärvi-Kari.</p>
</body></document>
