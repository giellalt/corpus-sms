<document xml:lang="sms" id="no_id"><header><title>Samediggi - Saamelaiskäräjät - Marja Helander da Outi Pieski Sajo´sse tuejjeem &amp;#269;eäppõstuejjõõzzid &amp;#269;õõ&amp;#273;tet</title><genre code="admin"/><author><unknown/></author><translator><unknown/></translator><translated_from xml:lang="fin"/><wordcount>231</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index2.php?option=com_content&amp;task=view&amp;id=586&amp;lang=nuortta.html</origFileName><parallel_text xml:lang="fin" location="index2.php_option=com_content_task=view_id=586_lang=finnish.html"/><parallel_text xml:lang="sme" location="index2.php_option=com_content_task=view_id=586_lang=davvi.html"/><parallel_text xml:lang="smn" location="index2.php_option=com_content_task=view_id=586_lang=anaras.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Marja Helander da Outi Pieski Sajoʹsse tuejjeem čeäppõstuejjõõzzid čõõđtet</p>
<p>Sääʹmčeäʹppneeʹǩǩi Marja Helander da Outi Pieski Sajoʹsse tuejjeem čeäppõstuejjõõzzid čõõđtet da čuäjtet mââibaarǥjeäʹǩǩää 3.4. čiâss 20 äʹlǧǧem sääʹm kulttur jeäʹǩǩääst. Čeäppõstuejjõõzzi pirr maainast riikk čeäppõstuejjõstuåimmkååʹdd vääʹrrsaaǥǥjååʹđteei Veli Granö. Outi Pieski da Marja Helander liâ mieʹldd čeäppõstuejjõspoodd. Pieski tuejjõõzz liâ pijjum Sajoozz parlamenttkueʹrnec Solju seinna da Helander tuejjõõzz sääʹmǩeʹrjjpõõrt da väʹldduus pââibeälla.</p>
<p>Outi Pieski seiʹnnreliefi lij pijjum parlamenttkueʹrnec Solju seinna. Tuejjõs nårrai määŋgain kåʹlluum da viõlggkåʹlluum stääʹlltiiskin, kook räʹjje määŋgtääʹzzaž kumccõõtti veeʹrd kueʹrnec seinna da maainsteeikriiʹlcže. Õhttân tuejjõõzz visualaž vueʹlǧǧemaʹlggân lij neezzan määccka kuulli laustõkzääpneǩ. Tuejjõõzz vuäʹzz liâ tiiskmallsa da tõin repččai kåškknjõõzz liâ pâʹsttmen. Ǩeramiikk pâʹsttmi ååʹbleǩǩiõll puätt sääʹm ääʹrbvuâlaž täʹhttpâʹsttmest. <span type="quote">”Tuejjõõzz tuejjeʹmmen leäm smiõttâm puõlvvõõǥǥi veeʹrd ääiʹjest di õʹhttekuullmõõžž, koʹst veʹrdd poorat juâkksa meeʹst”</span>, maainast čeäʹppneǩ.</p>
<p>Marja Helander kueiʹtvuäzzas tuejjõs lij pijjum Sajoozz sääʹmǩeʹrjjpõʹrtte. Tuejjõõzz vuõssmõs vuäʹss nårrai 30:st ânnʼjõžpeeiʹv sämmlaid snimmum snimldõõǥǥâst, kook liâ snimmum juõʹǩǩ åʹrnn Lääʹddjânnam. Persoon liâ klasstõllum tuejjõõzzâst jälstempääiʹǩ, ââʹjj da jieʹnnǩiõl mieʹldd.</p>
<p>Tuejjõõzz nuʹbb vuäʹss lij jõnn snimldõk, koʹst liâ tuõddârkueʹstelm ool snimmum sâddnorldõk sââdd. ”Tõk räʹjje heäʹrvvǩeʹrjjõsnallšem ooʹle, kook õõŋtõõleeʹl pâʹjjlab ââʹlm årra, piâzzee meädda meäʹrtum da klasstõllum nuäʹđest ”, mäʹhtt čeäʹppneǩ jiõčč maainast tuejjõõzzeez pirr. Helander kuälmad tuejjõs ʹTuõddrestʹ lij pijjum Sajoozz väʹldduus pââibeäʹlnn åårrai ikkân ouʹdde da tuejjõs maainast luâđast šuuvvi piõggǩiõlin, piõgg pååssam õhttu šõddi tuõddârsueʹjji pirr.</p>
<p>Čeäʹppneǩ Marja Helander tuejjõõzzid ǩiõttʼtõõlli pressteâđtõs täʹst.</p>
<p>Čeäʹppneǩ Outi Pieski tuejjõõzzid ǩiõttʼtõõlli pressteâđtõs täʹst.</p>
</body></document>