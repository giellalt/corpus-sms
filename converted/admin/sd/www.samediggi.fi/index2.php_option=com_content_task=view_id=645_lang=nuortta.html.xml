<document xml:lang="sms" id="no_id"><header><title>Samediggi - Saamelaiskäräjät - Sää´mte´&amp;#487;&amp;#487; vuâ&amp;#495;&amp;#495;ai meeraikõskksaž tobdstõõzz</title><genre code="admin"/><author><unknown/></author><translator><unknown/></translator><translated_from xml:lang="fin"/><wordcount>342</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index2.php?option=com_content&amp;task=view&amp;id=645&amp;lang=nuortta.html</origFileName><parallel_text xml:lang="fin" location="index2.php_option=com_content_task=view_id=645_lang=finnish.html"/><parallel_text xml:lang="sme" location="index2.php_option=com_content_task=view_id=645_lang=davvi.html"/><parallel_text xml:lang="smn" location="index2.php_option=com_content_task=view_id=645_lang=anaras.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Sääʹmteʹǧǧ vuâǯǯai meeraikõskksaž tobdstõõzz</p>
<p>Sääʹmteʹǧǧ da Meäʹcchalltõs vuõǯǯu späʹssbõõžžid oudduʹrddeei tuâjast, kååʹtt leäi Akwé: Kon –vuäʹppõõzzi suåvvtumuš.</p>
<p>Sääʹmteʹǧǧ, pirrõsministeria da meäʹcchalltõs reäʹšše 17.10 kuâŋŋprograamm biodiversiteettsuåppmõõžž 11. vuäʹssbieʹllsåbbrest Hyderabadist, Intiast. Såbbrest puʹhtte õlmmsa: Akwé: Kon –vuäʹppõõzzi suåvvtumuužž Lääʹddjânnmest Pääʹnntuõddâr poostaivuuʹd håidd- da ââʹnnemplaan raajjmõõžžâst. Lääʹddjânnam lij vuõssmõs riikk, kååʹtt lij suåvvtam eeʹjjest 2004 biodiversiteettsuåppmõõžž 11. vuäʹssbieʹllsåbbrest primmum vuäʹppõõzzid. Pääʹkktem Akwé: Kon – vuäʹppõõzzi jurddân lij staanâd luâđ jeeʹresnallšemvuõđ seillmõš da alggmeerkulttuur luâttkõskkvuõđ da ääʹrbvuâlaž teâđ seillmõš. Akwé: Kon –vuäʹppõõzz taʹrjjee mõõntõõllâmvueʹjj, mäʹhtt saaʹmi vuässõõttmõš haʹŋǩǩõõzzi da plaani valmštõõllmõʹšše, vaikktemärvtõõllmõʹšše da tuʹmmjemtuõjju vueiʹtet staanâd. Akwé: Kon –vuäʹppõõzzi suåvvtumuužži mieʹldd valmštõʹlleš Pääʹnntuõddâr poostaivuuʹd håidd- da ââʹnnemplaan raajjmõõžž, kååʹtt leäi pirrõsministeria pijjum meersaž aartikla 8(j)-tuâjj-joouk tuâi vueʹlnn.</p>
<p>Sääʹmteeʹǧǧ võboršeʹǩǩen kuâŋŋprograammâst leäi lääʹǩǩpiizar Aimo Guttorm. Guttorm puuʹti saaǥǥstõõllâm poodd ouʹdde tõn, što "Lääʹddjânnam sääʹmteeʹǧǧ mieʹldd Pääʹnntuõddâr håidd- da ââʹnnemplaan valmštõõllâm õhttvuõđâst, juʹn čõõđ vikkum Akwé: Kon – prosess lij vääžnai saaʹmi vuõiggâdvuõttstaattuuzz teâuddjumuužžâst.</p>
<p>Akwé: Kon –vuäʹppõõzzi suåvvtumuužž liâ valmštõõllâm Meäʹcchalltõõzz da sääʹmteeʹǧǧ nõõmtum õhttsaž tuâjj-joouk, koozz sääʹmteʹǧǧ lij nõõmtam vuäʹsslaid. Tuâjj-joouk vuäʹssla liâ ääʹrbvuâlaž teâđ vuäʹmsteei da tuâjj-jooukâst liâ še jeeʹres puõlvvõõǥǥ da sooǥǥbeäʹl di vuuʹd paalǥâskooʹddi puäʒʒeeʹžžed. Tuâjj-joouk saaǥǥjååʹđteeʹjen lij tuåimmjam sääʹmteeʹǧǧ II vääʹrrsaaǥǥjååʹđteei Heikki Paltto.</p>
<p>"Vuäʹppõõzz vueʹlǧǧe tõʹst, što alggmeer võboršeeʹǩǩ vääʹldet mieʹldd plaanumuʹšše juʹn tuâi aalǥâst, jeät emansa teʹl ko tuâjj lij juʹn alttuum da ouddnam. Lij aivv jeeʹres äʹšš tueʹjjeed tuâi õhttsažtuâjast saaǥǥstõõleeʹl, ko raukkâd ceâlklmid juʹn õʹhttest ǩeeʹrjtum suâvlma ", mušttʼtad kuâŋŋprograammâst maainstam spesialplaaneei Sanna-Kaisa Juvonen Meäʹcchalltõõzz luâttkääzzkõõzzi beäʹlnn. "Tuâjjvueʹǩǩ lij leämmaž pukid vuäʹsspeäʹlid läädnai da tuåimmji puârast."</p>
<p>"Meäʹcchalltõs tuʹmmai ââʹnned tän tuâjjvueʹjj še puõttiääiʹjest ", låppad Sanna-Kaisa Juvonen.</p>
<p>Meersaž biodiversiteett-tuâjj-joouk vuäʹsslaž, sääʹmteeʹǧǧ saaǥǥjååʹđteei Klemetti Näkkäläjärvi lij miõlstes Lääʹddjânnam sääʹmteeʹǧǧ vuõǯǯum tobdstõʹsse.<span type="quote">”Leäʹp tuejjääm tuõđi jiânnai tuâi meersaž da še meeraikõskksaž aartikla 8(j) tuåimmapiijjâm diõtt da teâđast vuõǯǯum tobdstõs paakkad. Ooudâstjooʹtti tuâi mieʹldd puäʹtte še vaʹsttõõzz da tuâi liâ jiânnai saaʹmi ääʹrbvuâlaž teâđ suõʹjjumuužžâst Lääʹddjânnmest”</span>, tuʹmmai saaǥǥjååʹđteei. Riikksuåvtõs preemm čâhčča vuâđđjuurdtuʹmmstõõǥǥ meersaž biodiversiteettstrategiijan eeʹjj 2012 räjja. <span type="quote">”Sääʹmteʹǧǧ vuârdd biodiversiteettstrategiijast da jeäʹrben tõn tuåimmapiijjmõõžžâst jiânnai. Vueʹrttep, što Lääʹddjânnam čõõđat meeraikõskksaž ooudâstjooʹttjen meersaž aartikla 8(j)-tuâjj-joouk lopprapoort eʹtǩǩeem tuåimmtuâjaid”</span>, Näkkäläjärvi mušttʼtii.</p>
<p>Akwé: Kon -vuäppõõzz</p>
<p>Pirrõsministeria COP11-seiddõs</p>
</body></document>
