<document xml:lang="sms" id="no_id"><header><title>Samediggi - Saamelaiskäräjät - Sää´m &amp;#489;iõllõhttažtuâjj o&amp;#273;&amp;#273; vuõ&amp;#273;&amp;#273;u - tâ´vvjânnmlaž ha´&amp;#331;&amp;#489;&amp;#489;õõzz o&amp;#273;&amp;#273; tuâjjla kaaunõ´tte Sajoozzâst</title><genre code="admin"/><author><unknown/></author><translator><unknown/></translator><translated_from xml:lang="fin"/><wordcount>332</wordcount><conversion_status type="standard"/><availability><free/></availability><submitter name="Børre Gaup" email="albbas@gmail.com"/><multilingual><language xml:lang="fin"/></multilingual><origFileName>http://www.samediggi.fi/index2.php?option=com_content&amp;task=view&amp;id=689&amp;lang=nuortta.html</origFileName><parallel_text xml:lang="fin" location="index2.php_option=com_content_task=view_id=689_lang=finnish.html"/><parallel_text xml:lang="sme" location="index2.php_option=com_content_task=view_id=689_lang=davvi.html"/><parallel_text xml:lang="smn" location="index2.php_option=com_content_task=view_id=689_lang=anaras.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Sääʹm ǩiõllõhttažtuâjj ođđ vuõđđu - tâʹvvjânnmlaž haʹŋǩǩõõzz ođđ tuâjjla kaaunõʹtte Sajoozzâst</p>
<p>Taʹvvjânnmlaž Sámi giellagáldu (Sääʹm ǩiõllkaʹlddi) (Saamen kielikaltio) – haʹŋǩǩõs õhttad piõdggnam sääʹm ǩiõllõhttsažtuâi. Lääʹddjânnam, Ruõcc da Taarr sääʹmteeʹǧǧi eeʹjji mieʹldd plaanuum ođđ ǩiõllõhttsažtuâjj aaʹlji eeʹjj aalǥâst. Haʹŋǩǩõs õhttad viiđ sääʹmǩiõl (tâʹvv-, aanar-, nuõrttsääʹm-, luulaja- da saujjsääʹm) tuâjjlaid õhttân ǩiõlltuâi raajjâm resursskõõskõssân. Ođđ tuâjjla kaaunõʹtte vuõssmõs vuâra Sajoozzâst täʹlvvmannu 20.peeiʹv.</p>
<p>Sääʹm Parlamentaarlaž Suåvtõs, kååʹtt lij Tâʹvvjânnmlaž sääʹmteeʹǧǧ õhttsažtuâjjorgan, tuʹmmji ǩiõllõhttsažtuâi ođđest riâššmõõžžâst da vaiddâz ǩiõllõhttsažtuâjjhaʹŋǩǩõõzz alttumuužžâst eeʹjjest 2008. Lääʹddjânnam sääʹmteeʹǧǧ vääʹrrsaaǥǥjååʹđteei Heikki Paltto maainsti ǩiõllõhttsažtuâi altteemseminaarâst, što leäʹm rämmvuõttam tõʹst, što Lääʹddjânnam sääʹmteʹǧǧ lij vuäǯǯam tueʹjjen, jååʹđtet ääiʹj mieʹldd šõddâm, pukin šuurmõõzz väʹlddkååʹdd raaji pâʹjjel mõõnni ǩiõllhaʹŋǩǩõõzz.</p>
<p>- Tuäivam, što haʹŋǩǩõs vuäiʹtči ravveed da ooudâs viikkâd pukid maainstum sääʹmǩiõlid da lââʹzzted õhttsažtuâi väʹlddkooʹddi raaji pâʹjjel. Tuõtt lij, što sääʹmǩiõli terminologii da sääʹnnreeʹǧǧesvuõtt šâʹdde täʹst peäggtum jânnmin, kååʹtt koon årra da sääʹmǩiõl maainsteei jiâ teänab vueiʹt fiʹttjed kueiʹmm kueiʹmeez, ko ǩiõll lij veersmam maainsteeʹji kõskkvuõđâst, maainsti Paltto.</p>
<p>Sääʹm Parlamentaarlaž Suåvtõõzz saaǥǥjååʹđteeʹjen tuåimmjeei Taarr sääʹmteeʹǧǧ saaǥǥjååʹđteei Egil Olli puuʹti õlmmsa saaǥǥstõõllâm vuârast, što haʹŋǩǩõõzz vääžnmõs tuâjj lij õhttsaž kiõli ruõkkmõš seeilteeʹl da ooudâsviikkmõš. - Reʹttlâʹsttep tõn ouʹdde, što fiʹttjep kueiʹmm kueiʹmeen riikk raaji pâʹjjel še puõʹttiääiʹjest, maainsti Olli.</p>
<p>Haʹŋǩǩõõzz jååʹđteei Anne-Maria Magga maainsti, što haʹŋǩǩõs nåårr õhttsažtuõjju vitt sääʹmǩiõl da ååuʹc äʹšštobddituâjain tuåimmjeei ǩiõlltuâjjla, kook eeʹttkâʹstte pukid haʹŋǩǩõõzz kiõlid. Lââʹssen Lääʹdjânnam da Taarr sääʹmteeʹǥǥest liâ muäʹdd haʹŋǩǩõõzz tuâjaid håiddai vaaldšemtuâjjla. – Sámi Giellagáldu, Sääʹm ǩiõllkaʹlddi ij leäkku ni vooʹps õhttân päikka čõnnum kõõskõs pâ ǩiõllõhttsažtuâi õhtteei Lääʹddjânnam, Ruõcc da Taarr sääʹmteeʹǧǧi kõõskâst. Ođđ tuâjjla reʹttlâʹstte sääʹmteeʹǧǧi persoonkooʹddin, maainsti Magga.</p>
<p>Snimldõõǥǥâst Sámi Giellagáldun Sääʹm ǩiõllkaʹlddi ǩiõlltuâjjla, vuäʹpstemjoouk vuäʹssla da Lääʹddjânnam da Taarr sääʹmteeʹǧǧ jååʹđteei. Ođđ ǩiõlltuâjjla kaaunõʹtte vuõssmõs vuâra Sajoozz parlamenttkueʹrnec Soljust riõššum haʹŋǩǩõõzz ääʹveempoodd seminaarâst.</p>
<p>Snimldõõǥǥâst Lääʹddjânnam sääʹmteeʹǧǧ vääʹrrsaaǥǥjååʹđteei Heikki Paltto, haʹŋǩǩõõzzjååʹđteei Anne-Maria Magga da Taarr sääʹmteeʹǧǧ da SPS:zz saaǥǥjååʹđteei Egil Olli.</p>
<p>Lââʹssteâđaid haʹŋǩǩõõzzâst da Sajoožžâst 20.-21.2.2013 riõššum altteemseminaarâst:</p>
<p>- Egil Olli täʹst</p>
<p>- Heikki Paltto täʹst</p>
<p>- Anne-Maria Magga täʹst</p>
<p>- Ante Aikio täʹst</p>
<p>- Nils Øivind Helander täʹst</p>
<p>- Marja-Liisa Olthuis täʹst.</p>
</body></document>