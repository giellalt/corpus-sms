<document xml:lang="sms" id="no_id"><header><title>Samediggi - Saamelaiskäräjät - Meeraikõskksaž aartikla 8(j) tuâjj-joukk e´t&amp;#489;&amp;#489;ad alggmeerai ää´rbvuâlaž teâ&amp;#273; suõ´j ooudâsviikkmõõžž</title><genre code="admin"/><author><unknown/></author><translator><unknown/></translator><translated_from xml:lang="fin"/><wordcount>798</wordcount><conversion_status type="standard"/><availability><free/></availability><submitter name="Børre Gaup" email="albbas@gmail.com"/><multilingual><language xml:lang="fin"/></multilingual><origFileName>http://www.samediggi.fi/index2.php?option=com_content&amp;task=view&amp;id=757&amp;lang=nuortta.html</origFileName><parallel_text xml:lang="fin" location="index2.php_option=com_content_task=view_id=757_lang=finnish.html"/><parallel_text xml:lang="sme" location="index2.php_option=com_content_task=view_id=757_lang=davvi.html"/><parallel_text xml:lang="smn" location="index2.php_option=com_content_task=view_id=757_lang=anaras.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Meeraikõskksaž aartikla 8(j) tuâjj-joukk eʹtǩǩad alggmeerai ääʹrbvuâlaž teâđ suõʹj ooudâsviikkmõõžž</p>
<p>Sääʹmteeʹǧǧ võboršeeʹǩǩ vuässõʹtte meeraikõskksaž aartikla 8(j)-tuâjj-joouk kääucad såbbra Montrealist. Tuâjj-joouk lij alttääm biodiversiteeʹttsuåppmõõžž vuâllaǩeeʹrjtamjânnmi vuäʹssbieʹllsååbbar (COP). Tuâjj-joouk tuâi jååʹđat COP primmum määŋgekksaž tuâjjprograamm aartikla 8(j) tiuʹddepiijjmõššân. Tuâjj-joouk tuâjjan lij viikkâd čõõđ tuâjjprograamm nuʹtt, što tõn vuäitči priimmâd tuâjjprogrammân, ooudâst lij puõʹtti biodiversiteeʹttsuåppmõõžž vuäʹssbieʹllsåbbar aartikla 8(j) kuõskki tuʹmmstõõǥǥi valmštõõllmõš. Puõʹtti vuäʹssbieʹllsååbbar såbbrõõžžât puõʹtti čõõuč Saujj-Koreast.</p>
<p>Sääʹmteeʹǧǧ saaǥǥjååʹđteei Klemetti Näkkäläjärvi, kååʹtt vuäʹssõõđi tuâjj-joouk såbbra juʹn kuälmad vuâra da aaʹšši mieʹldd sååbbar leäi vääžnai.” Meeraikõskksaž aartikla 8(j)-tuâjj-joouk såbbar liâ vääžnai meersânji da meeraikõskksânji. Såbbrin peäss puʹhtted õlmmsa Lääʹddjânnam säʹmmlai vuäinlmid, vaikkted tuʹmmstõktuõjju da saaǥǥstõõllâd maaiʹlm jeeʹres alggmeeraivuiʹm da tännalla kuullâd ođđ kuullmõõžžid ääʹrbvuâlaž teâđ suõʹj pueʹreem diõtt,” mainsti saaǥǥjååʹđteei Näkkäläjärvi. Såbbra vuässõʹtte puk sääʹmteeʹǧǧi meersaž 8(j)-tuâjj-joouk vuäʹssla.<span type="quote">”Meersaž tiuʹddepiijjmõõžž da puõʹttiääiʹj juuʹrdeeʹl lij aainâs vääžnai, što sääʹmteeʹǧǧ võboršeeʹǩǩ meersaž 8(j)-tuâjj-jooukâst, toobdstâʹ tte pueʹrben aartikla 8(j) da tõõzz kuulli meeraikõskksaž tuʹmmstõktuõjju”</span>, Näkkäläjärvi mušttʼtad.</p>
<p>Lääʹddjânnam sääʹmteeʹǧǧ võboršeeʹǩǩ vuäʹssõʹtte såbbra Lääʹddjânnam riikk delegaatiast. Såbbrin Euroop Unioon vuäʹssbieʹlljânnam ǩiõččlõʹtte saaǥǥstõõllâd õhttsaž ǩiõččâmvueʹjj koordinaatiasåbbrin, koozz sääʹmteʹǧǧ še vuässõõđi. <span type="quote">”Leäʹp leämmaž mieʹldd valmštõõllmen Lääʹddjânnam ǩiõččâmvueʹjj såbbra juʹn ouʹddel puõʹtti såbbar da pohttam eʹtǩǩõõzzid jm. Lääʹddjânnam vasttõõzzid biodiversiteeʹttsuåppmõõžž piisarkådda såbbrest ǩiõttʼtõõllâm vueʹlnn åårrai aaʹššin, mainsti Näkkäläjärvi”</span>.</p>
<p>Kahwanaken mohawkeja (Kanien: kehaʼka) võborkâʹsttam Charles Patton uuʹdi såbbra ääʹrbvuâlaž mohawk- blouslõõzz da lääulai naʹzvaanvuõđ laulli. Snimldõk: Inga-Briitta Magga.</p>
<p>Såbbar äʹššliistâst leäi toobdlmi mainstumuš aartikla 8(j)- tuâjj-jooukâst da jeäʹrben tõʹst, mäʹhtt alggmeer liâ vuässõõttâm biodiversiteeʹttsuåppmõõžž tiuʹddepiijjmõʹšše. EU- saaǥǥjååʹđteeijânnam Liettua mainsti såbbra EU:n mainstenvuârast jeäʹrben tõʹst, mäʹhtt aartikla 8(j) leäi tiuʹddepijjum Lääʹddjânnmest. Såbbra mainsteš meersaž biodiversiteeʹttstrategiast di alttuum meersaž 8(j)-tuâjj-jooukâst, koon saaǥǥjååʹđteeʹjen tuåimmai sääʹmteeʹǧǧ saaǥǥjååʹđteei Klemetti Näkkäläjärvi.</p>
<p>Såbbrest ǩiõttʼtõlleš ÕM:i alggmeerai põõšši foorum siâssmõõžž väʹldded âânnmõʹšše biodiversiteeʹttsuåppmõõžž tiuʹddepiijjmõõžžâst ämmatsääʹnn alggmeer da pääiklažõhttsažkåʹdd ânnʼjõõžž alggmeer- da pääiklažõhttsažkååʹdd sââʹjest. Lääʹddjânnam tuärjjii terminologia muttʹtumuužž põõšši foorum eʹtǩǩõõzz mieʹlddlânji ođđ biodiversiteeʹttsuåppmõõžž tuʹmmstõõǥǥin. EU-vuäʹssbieʹlljânnam jiâ leämmaž ääʹššest õõutmiõllsa. Sååbbar ij pâʹsttam tueʹjjeed ääʹššest räʹtǩǩumuužž leâʹša eʹtǩǩii, što ÕM tuejjeʹči terminologia muttʹtumuužžâst lääʹjjlaž analyys da vuäʹssbieʹllsåbbar tuejjeed ääʹššest tuʹmmstõõǥǥ. Såbbar ij pâʹsttam tuejjeed ääʹššest ni tuʹmmstõõǥǥ, alggmeeraid tõt leäi kâʹl maantõs. Terminologia muttʹtumuš vaʹstteʹči viõǥǥâst åårrai ooumažvuõiggâdvuõttvueʹjj. Õõmâs leäi še tõt, što terminologia muttʹtumuužž vuâstta leʹjje še muäʹdd nåkam jânnam, kook leʹjje priimmâm ÕM:i alggmeerčõõđtõõzz ”, mainsti sääʹmteeʹǧǧ halltõõzz vuäʹsslaž Petra Magga-Vars.</p>
<p>Meeraikõskksaž aartikla 8(j)-tuâjj-joouk tuâjast lij saaǥǥstõllum täujja biodiversitetta kuulli ääʹrbvuâlaž teâđ maacctumuužžâst mååusat alggmeerõhttsažkooʹddid. Sååbbar eʹtǩǩad, što puõʹttiääiʹjest riâžžât jõnn sååbbar valmštõõllâd jiõččvälddsaž vuäʹpstõõzzid ääʹrbvuâlaž teâđ maacctumuššân. Vuäʹpstõs puäʹđči puõʹtti meeraikõskksaž 8(j)-tuâjj-joouk valmštõõllâm da tõʹst ooudâs 13 vuäʹssbieʹllsåbbar priimmân vuâlla.<span type="quote">”Ääʹrbvuâlaž teâđ maacctumuš lij vääžnai määŋgid alggmeeraid. Säʹmmlai ääʹrbvuâlaž tiõttu kuulli arkivmateriaal liâ jiânnai nuʹtt Lääʹddjânnam ko ålggjânnmi arkivstroiʹttlin. Lääʹddjânnmest õõlǥči altteed saaǥǥstõõllmõš da čiõʹlǧǧeemtuâjj mäʹhtt arkivmateriaal vuäitči vuäǯǯad pueʹrmõsân, ouddmiârkkan digitâʹstteeʹl, säʹmmlai vuällmõʹšše ouddmiârkkan sääʹmarkiiʹve leʹbe sääʹm-muʹzei Siida beälla”</span>, sääʹmteeʹǧǧ vääʹrrsaaǥǥjååʹđteei Heikki Paltto mainsti.</p>
<p xml:lang="fin"/>
<p>Såbbar såbbrõʹššeš meeraikõskksaž äimmjååʹđtemorganisaatiai (IATA)-väʹlddkonttrest. Såbbra vuäʹssõʹtte jiânnai suåppmõõžž ratifâʹsttam riikk võboršeeʹǩǩ, taʹrǩǩeei di alggmeer võboršeeʹǩǩ. Snimldõk: Inga-Briitta Magga</p>
<p>Såbbrest jieʹlleš temaattlaž saaǥǥstõõllmõõžž biodiversiteeʹttsuåppmõõžž aartiklai 8(j) da 10 (c):n õhtteempääiʹǩin. Aartikla 10 (c) suõʹjjad ääʹrbvuâlaž luâđ ǩeâllʼjem âânnmõõžž. Sååbbar eʹtǩǩad vuäʹssbieʹllsåbbra, što tõt priimči tuåimmjemprograamm takai luâđââʹnnem suõʹjjeem diõtt õhttsažtuâjast alggmeeraivuiʹm.<span type="quote">”Lääʹddjânnmest aartikla 10(c) kuâskk jeäʹrben säʹmmlai puäʒʒhååid da jeeʹres ääʹrbvuâlaž jieʹllemvueʹjjid. Lij vääžnai što ääʹrbvuâlaž teâđ da še takainallšem ǩeâllʼjeei luâđâânnmõõžž tuärjjeet. Lääʹddjânnmest aartikla puätt kõõččmmõʹšše jeäʹrben säʹmmlai ääʹrbvuâlaž palggâmǩiârddriâšldõõǥǥ staanumuužžâst”</span>, mainsti Paltto.</p>
<p>Såbbra vuäʹssõʹtte võboršeeʹǩǩ Ruõcc da Taarr sääʹmteeʹǧǧin. Sääʹmteeʹǧǧ såbbrõʹšše õhttsaž såbbar aartikla 8(j) tiuʹddepiijjmõõžžâst peäggtum riikkivuiʹm. Såbbrest suåppeš, što sääʹmteeʹǧǧ kõskkee õhttsažtuâi aartikla 8(j) tiuʹddepiijjmõššân. Õhttsaž eʹtǩǩõs viiǥǥât säʹmmlai parlamentaarlaž suåvtõõzz ǩiõttʹtõõllmõʹšše puõʹtti ǩiiđ.<span type="quote">”Leäm rääddast tõʹst, što vuäǯǯap jåʹttʹted õhttsažtâʹvvjânnmlaž õhttsažtuâi 8(j)-aaʹššin. Lääʹddjânnam sääʹmteʹǧǧ lij ǩiõččlõõttâm ooudâsviikkâd õhttsažtuâi ääʹšš juʹn ääiʹjben, leâʹša äiʹǧǧ ij leâmmaž teʹl vaalmâš. Aartikla 8(j) da ääʹrbvuâlaž teâđ suõʹjj kooll še tâʹvvjânnmlaž sääʹmsuåppmõʹšše da säʹmmlai parlamentaarlaž suåvtõõzz tuåimmjumuužž ooudâsviikkmõʹšše. Meeraikõskksaž aartikla 8(j)-tuâjj-joukk eʹtǩǩii jm. sui generis (jiijjâsnallšem)- riâššâm raajjmõõžž vueʹjjin, što ääʹrbvuâlaž teâđ vuäʹmsteei meer jäälste määŋgin jeeʹres riikk vuuʹdin. Meeʹst âlgg loŋŋned SPS:st juʹn åårrai sui generis- riâšldõõǥǥ raajjmõʹšše”</span>, Näkkäläjärvi mainsti.</p>
<p><span type="quote">”Tuâjj ij kuõđđu tääʹzz. Eʹtǩǩeep såbbar šõddmõõžžid meersaž aartikla 8(j)-tuâjj-jouʹǩǩe, kååʹtt tuʹmmai vuäittmõõžžâst åårrai juätkktuåimin. Meeraikõskksaž aartikla 8(j)-tuâjj-joouk sååbbartuʹmmstõõǥǥin bieʹǩǩ kuâđđje vooʹps COP räʹtǩǩeemvuâlla, håʹt tõin ij leäkku tuâjj-joouk raʹvvjõs. Tät tõn juurd lij, što sääʹmteʹǧǧ âlgg leeʹd mieʹldd vaikkteʹmmen Lääʹddjânnam da EU:n beäʹlestväʹlddmõõžžid puõʹtti COP:st da tõn valmštõõllmõõžžin”</span>; Näkkäläjärvi mušttʼtad.</p>
<p>Sääʹmteeʹǧǧ delegaatia piâzzi ǩiõččâd kanienʼkéha- ǩiõl vuõrâsoummimättʼtõõzz kanien:kehaʼka- meer vuäʹsslaid. Pooddâst saaǥǥstõʹlleš alggmeerǩiõli mättʼteem da ǩiõli jeälltâʹttem tuâjain. Snimldõk: Inga-Briitta Magga.</p>
<p>Sååbbarkõõutâst sääʹmteeʹǧǧ delegaatia tobdstõõđi Kanien:kehaʼka (mohawk) – Meer ǩiõll- da kultturkõõskõõzzâst Kahnawakest, Montreaal saaujbeäʹlnn. “ Lij vääžnai tobdstõõttâd še jeeʹres alggmeerai ǩiõl da kulttuur tuärjjeem tuåimmjumuʹšše. Tobdstõõđin ǩiõl- da kultturkõõskõõzz tuåimmjumuʹšše da piâzzim leeʹd mieʹldd mättʼtõõzzâst. Håʹt mij kulttuur liâ jeeʹresnallšem, tuâi ǩiõl da kulttuur seillmõʹsse liâ seämmanallšem. Petra Magga-Vars maainsti.</p>
<p>Mâŋŋa såbbar sääʹmteeʹǧǧ võboršeeʹǩǩ tobdstõʹtte biodiversiteeʹttmuzeeja (Biodome), kååʹtt sueiʹmkrast Kanada jeeʹres luâttšlaajjid da tõi faunnsid.</p>
<p>Lââʹss teâđaid biodiversiteeʹttsuåppmõõzz aartikla 8(j):st</p>
<p>Sååbbartuʹmmstõõǥǥ</p>
<p>Teâđtõs sääʹmteeʹǧǧ riâššâm kuâŋŋpooddâst 8(j)-såbbrest</p>
<p>Meersaž biodiversiteeʹttstrategia da –tuåimmproggramm</p>
<p>Sääʹmteeʹǧǧ saaǥǥjååʹđteei blogi, koʹst son ǩeeʹrjad 8(j)-såbbar toodlmi diõtt</p>
<p>Lââʹssteâđaid:</p>
<p xml:lang="fin">Klemetti Näkkäläjärvi</p>
</body></document>
