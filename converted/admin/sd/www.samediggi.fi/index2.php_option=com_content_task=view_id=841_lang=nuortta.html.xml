<document xml:lang="sms" id="no_id"><header><title>Samediggi - Saamelaiskäräjät - Halltõõzz såbbar tu´mmstõõ&amp;#485;&amp;#485;</title><genre code="admin"/><author><unknown/></author><translator><unknown/></translator><translated_from xml:lang="fin"/><wordcount>397</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index2.php?option=com_content&amp;task=view&amp;id=841&amp;lang=nuortta.html</origFileName><parallel_text xml:lang="fin" location="index2.php_option=com_content_task=view_id=841_lang=finnish.html"/><parallel_text xml:lang="sme" location="index2.php_option=com_content_task=view_id=841_lang=davvi.html"/><parallel_text xml:lang="smn" location="index2.php_option=com_content_task=view_id=841_lang=anaras.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Halltõõzz såbbar tuʹmmstõõǥǥ</p>
<p xml:lang="fin">Saamelaiskäräjien hallitus piti puhelinkokouksen 3.4.2014.</p>
<p>Halltõs priimi eʹtǩǩeem diõtt takaisåbbra eeʹjj 2013 tuåimmjem-mainnâz. Tuåimmjem-mainnsest praavât sääʹmteeʹǧǧ vaalpââi tuåimmjemprograamm da budjeʹtteeʹjj täävtõõzzi teâuddjumuužž. Tuåimmjem-maainâs priimât ǩieʹssmannu 9 peeiʹv sääʹmteeʹǧǧ väʹlddveârlaž såbbrest eeʹjj 2013 teäʹǧǧââʹnnemčiõʹlǧǧtõõzzin.</p>
<p>Halltõs priimi kuuʹǩǩ ääiʹj valmštõõllâm vueʹlnn åårrai sääʹmteeʹǧǧ tuâjjlažkååʹdd tobdstõõttâmprograamm. Tobstõõttâmproggramm  lij jurddum ođđ tuâjjlaid di še veʹrǧǧvuäʹmsteeʹjid puutʼteeʹjen da muʹšttʹtõssân. Tobstõõttâmprograamm lij valmštõõllâm  tuâjjlažkååʹdd nõõmtum tuâjj-joukk.</p>
<p>Halltõs čõnnõõđi vaʹrrjed koontârlõõnj õõut tuâjjliʹžže Čeʹvetjäurra valmštõõvvi nuõrttsääʹmkultturkõõskõõzzâst. Nuõrttsääʹmkultturkõõskõõzz oodâsviikkmõš lij sääʹmteeʹǧǧ tän vaalpââi vääžnmõs täävtõõzzin.</p>
<p>Sääʹmteeʹǧǧ halltõs ǩiõttʼtõõli taʹrjjõõzz resttrantt Galla vuåkrjumuužžâst da vuäʹpsti vaaldšemjååʹđteei saaǥǥstõõllâd taʹrjjõõzz tuejjeeʹjivuiʹm vuåkrjemsuåppmõõžž tääʹrǩab määiʹni diõtt. Jõs vuåkrjemsuåppmõš vuâǯǯat äigga, sääʹmteʹǧǧ teâđat ääʹššest jeäʹrben.</p>
<p>Halltõs nõõmti sääʹm parlamentaarlaž suåvtõõzz (SPS) nuõriluʹvddkådda nuõrisuåvtõʹsse nõõmtum võboršeeʹǩǩid Niila Rahko (vääʹrrvuäʹssliʹžžen Aslak Holmberg) da Anne-Maret Labba (vääʹrrvuäʹssliʹžžen Elli-Marja Hetta). Nuõriluʹvddkååʹdd Tuõjjân lij tuåimmjed sääʹmnuõri jiõnnân da ooudâsviikkâd sääʹmnuori staattuuzz SPS:st.</p>
<p>Halltõs nõõmti tâʹvvjânnmlaž Sámi giellagáldu ǩiõlljuâǥǥtõõzzi vääʹrrvuäʹsslaid. Tâʹvvsääʹm ǩiõlljuâǥǥtõʹsse nõõmteš vääʹrrvuäʹssliʹžžen: Ulla-Maarit Magga da Ailu Valle; aanarsääʹm ǩiõlljuâǥǥtõʹsse: Tanja Kyrö, HannuKangasniemi da Mervi Skopets di Nuõrttsääʹm ǩiõlljuâǥǥtõʹsse: Miika Lehtinen, Hilkka Fofonoff, Raija Lehtola da Zoja Nosova. Giellagáldu lij Lääʹddjânnam, Taarr da Ruõcc sääʹmteeʹǧǧ õhttsažhaʹŋǩǩõs. Sámi giellagálduun lij mieʹrren noorrâd ǩiõllämmatlaž kääzzkõõzzid. Mieʹrren lij, što ǩiõllkõõskõõzzâst lij pââimõs vaʹsttõs sääʹm ǩiõllõhttsažtuâjast, ǩiõllämmatlaž tuâjast da ǩiõlõõʹnnjid jurddum sääʹmǩiõllsaž ǩiõllkääzzkõõzzin.</p>
<p>Halltõs nõõmti võboršeʹǩǩen mäddkååʹdd õhttsažtuâjj-jouʹǩǩe (MYR) Anna Morottaja da suu vääʹrrvuäʹssliʹžžen Heikki Paltto. MYR:id lij šiõttuum lääʹjjšiõttʼtlaž tuâjaid da tõt noorââtt Lappi leett õhttvuõđâst. MYR peejj tuåimma  raajõsteäʹǧǧruõkkõs-prograammid da šiõttad  õʹhtte vuʹvdd ooudâsviikkmõõžž.</p>
<p>Halltõs nõõmti säʹmmlai dommvuuʹd kueʹstelmvuuʹdi ärvvtõõllâmjouʹǩǩe pirrõspiisar da suu vääʹrrvuäʹssliʹžžen lääʹǩǩpiisar. Lappi jieʹllemvueʹǩǩ-, trafikk- da pirrõskõõskõs jåttʼtad sääʹmvuuʹdest ärvvai kueʹstelmvuuʹdi da kueʹstelmvueiʹnlmi peiʹvveeminventumuužž.</p>
<p>Halltõs priimi alttõõzz pâʹjjmättʼtõõttituʹtǩǩõsluʹvddkådda da mättʼtõs da kultturministeria. Alttõõzzâst eʹtǩǩeed sääʹmǩiõl viikkmõõžž obb pâʹjjmättʼtõstuʹtǩǩõõzz ǩiõllân di sääʹmǩiõl staattuuzz pueʹrumuužž jieʹnnǩiõl da veeʹres ǩiõl teeʹstin.</p>
<p>Halltõs priimi ciâlkâlm hämmâz Uccjooǥǥ vuäʹssvuuʹd takaikääʹvest di ceerkavsiid aazztemkääʹv hämmâz. Sääʹmteeʹǧǧest ij leämmaž mušttʼtumuš ceerkavsiid kävva. Uccjooǥǥ vuäʹssvuuʹd takaikääʹvest sääʹmteʹǧǧ õõlǥti, što ââʹnet sääʹmteʹǥǥlääʹjj mieʹlddlaž saaǥǥstõõllmõõžžid di vuâsttlõõsti Suohpajääuʹr (säämas Suohpajávri), Mierasjääuʼr (Mierašjávri) da Patoniva (Buođđobohki)-vuudid kääʹvtum raajjâmpaaiʹǩi sâjjdõõttmõõžž kääʹvveʹtǩǩõõzz mieʹlddlânji. Raajjâmpääiʹǩ oolǥči sâjjdâʹtted oʹđđest nuʹtt, što tõt jie tuejjed skääđđ puäʒʒhååid ââʹnnemoudldõõzzid.  Sääʹmteʹǧǧ ooudldi, što kääʹvvtõõzzâst vääʹldet lokku Meäʹcchalltõõzz 4 §: ff  õõlǥtõõzzid leʹbe luâđ määŋgnallšemvuõđ, sääʹmkulttuur da puäʒʒhååid staanumuužž.</p>
<p>Halltõs tuejjeei eʹtǩǩõõzz meerjeäʹltõkstroittla sääʹmǩiõllsaž tõrǥsmâʹttemkuursi eeʹjj 2015 riâššâm diõtt. Halltõs eʹtǩǩii, što Aslak-kuursid riâššâd säʹmmlai ääʹrbbvuâlaž jieʹllemvueʹjjin da põrggjen reʹttlõsttjid di koontâr-, håidd-, šõddeem- da mättʹteemvuuʹd tuâjjlaid, Tules-kuursid tuâjj-jieʹllmest da jeäʹltõõǥǥâst åårrjid, kuursid roodnairuådpeâmmjid da tuâjast levvjam oummid di TYK-vuõiǥstâttmõõžž.</p>
</body></document>
