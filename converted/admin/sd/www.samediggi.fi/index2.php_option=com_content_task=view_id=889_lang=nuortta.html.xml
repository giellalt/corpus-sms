<document xml:lang="sms" id="no_id"><header><title>Samediggi - Saamelaiskäräjät - KHO linnjjii kuåivâslää´jj suåvvtumuužžâst sä´mmlai dommvuu´dest</title><genre code="admin"/><author><unknown/></author><translator><unknown/></translator><translated_from xml:lang="fin"/><wordcount>330</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index2.php?option=com_content&amp;task=view&amp;id=889&amp;lang=nuortta.html</origFileName><parallel_text xml:lang="fin" location="index2.php_option=com_content_task=view_id=889_lang=finnish.html"/><parallel_text xml:lang="sme" location="index2.php_option=com_content_task=view_id=889_lang=davvi.html"/><parallel_text xml:lang="smn" location="index2.php_option=com_content_task=view_id=889_lang=anaras.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>KHO linnjjii kuåivâslääʹjj suåvvtumuužžâst säʹmmlai dommvuuʹdest</p>
<p>Pââimõs halltõsvuõiggâdvuõtt lij ouddam eeʹǩǩ-ǩeʹrjjtuʹmmstõõǥǥ ođđ kuåivâslääʹjj suåvvtumuužžâst säʹmmlai dommvuuʹdest. &#13; &#13;&#13;Sääʹmteʹǧǧ lij läittam Tukes miõttmõõžž mašinõsttum kåʹllkuäivvamlooʹvi diõtt. Ruäʹvnjaarǥ vaaldšemvuõiggâdvuõʹtte (ânnʼjõž Tâʹvv-Lääʹddjânnam vaaldšemvuõiggâdvuõtt) kuåivâslääʹjj vuâsttlânji, tõn diõtt ko Tukes ij leämmaž čiõʹlggääm lååʹv mieʹlddlaž tuåimmjumuužž vaikktemvuõđi diõtt sääʹmkulttuuʹre. Vaaldšemvuõiggâdvuõtt priimi sääʹmteeʹǧǧ läittmõõžžid. Tukes da lååʹvoocci leʹjje läittam tuʹmmstõõǥǥi diõtt Pââimõs halltõsvuõiggâdvuõʹtte. Pââimõs halltõsvuõiggâdvuõtt õõʹni vaaldšemvuõiggâdvuõđ tuʹmmstõõǥǥ viõǥǥâst da jaukkii Tukes tuʹmmstõõǥǥ lääʹjjvuâsttliʹžžen priimeeʹl loopplânji sääʹmteeʹǧǧ läittmõõžž Ruäʹvnjaarǥ vuõiggâdvuõʹtte. &#13; &#13; <span type="quote">”Tät lij jõnn vuäittmõš säʹmmlaid da čuäʹjad, što kuåivâslääʹjj õõlǥtõõzzid ij vueiʹt håiddad säʹmmlai dommvuuʹdest pâi ciâlkâlmmõõntõõllmõõžživuiʹm. Kuåivâslääʹǩǩ lij pohttam ođđ õõlǥtõõzzid da tõk âʹlǧǧe väʹldded tuõđâst. Kuåivâslääʹǩǩ lij sääʹmtegga ođđ äʹšš da meeʹst mõõni äiʹǧǧ čiõʹlǧǧeed mâiʹd kuåivâslääʹjj tiuʹddepiijjmõš tuõttvuõđâst ooudald da ouʹddelgo vuäǯǯaim raajjâd ääʹššest tuåimmjeei õhttsažtuâjjmaallid paalǥâskooʹddi, sääʹmjieʹllemvueʹjj vueʹǩǩneeʹǩǩi da siidivuiʹm. Läittmõõžžid valmštõõli meeʹst tuâjj-joukk, koozz kuʹlle mä. ääʹšš ouʹddepuʹhtti Inga-Briitta Magga, lääʹǩǩpiisar Aimo Guttorm da vuâllaǩeeʹrjtam. Leäm toottvaž, što mij tuâjj oʹnnsti puârast”</span>, saaǥǥjååʹđteei Näkkäläjärvi maainast. &#13; &#13; Sääʹmteʹǧǧ räukk saaǥǥstõõllmõõžžid kuåivâslääʹjj suåvtumuužžâst Tukes jååʹđteei tuâjj- da jieʹllemvueʹǩǩminiʹstteriain di jeeʹrben Tukesin. Mâʹŋŋlubust sääʹmteʹǧǧ jordd riâššâd kuåivâslääʹjj suåvvtumuužžâst õhttsažsåbbar, koozz kååččat paalǥâskooʹddi, veʹrǧǧneeʹǩǩi, nuõrttsaaʹmi sijddsåbbar da Tukes võboršeeʹǩǩid linnjjeed kuåivâslääʹjj suåvvtumuužžâst da čõõnõsjoouki õhttsažtuâjast. &#13; &#13; <span type="quote">”Lij ǩeâhssai što läittamprosess lij pešttam nääiʹt kuuʹǩǩ. Sääʹmteʹǧǧ lij eʹtǩǩääm, što Tukes suåvvteʹči Ruäʹvnjaarǥ vaaldšemvuõiggâdvuõđ tuʹmmstõõǥǥ lååʹppvueʹjj tõn räjja, ko Pââimõs halltõsvuõiggâdvuõđâst vuäǯǯčeš ääʹššest linnjjumuužž. Tukes ij leäkku nääiʹt tuejjääm. Ååʹn kuåivâsveʹrǧǧneeʹǩǩ tuåimmjumuš lij tuejjääm pâiʹlmeäʹrrsaž vääiʹv lååʹv ooccja, sääʹmtegga, veʹrǧǧneeʹǩǩid da paalǥâskooʹddid. Tuäivam, što tuʹmmstõõǥǥ mieʹldd õhttsažtuâjj Tukesin šõõdči tõnnallšem, mäʹhtt lääʹjjšiõtteei lij jorddam. Sääʹmteʹǧǧ lij vaalmâš õhttsažtuõjju kuåivâslääʹjj õõlǥtõõžži tiuddumuužži diõtt”</span>, saaǥǥjååʹđteei Näkkäläjärvi linnjad. &#13; &#13; Parlameʹntt priimi vueʹssmannust kuåivâslääʹjj 169 § mieʹlddlaž muttâz, koon mieʹldd Tukes vuäitt vuâđđõttum määiʹnest ooʒʒi raukkmõõžžâst malmmooccâmlååʹv leʹbe kåʹllškuʹlljeemlååʹv viõǥǥâståårram juätkkjumuužž leʹbe kuåivâslååʹv leʹbe kuåivâs-staanvuõđlååʹv kuõskki tuʹmmstõõǥǥâst mieʹrreed, što lååʹvest õhttlõvvõttum tuåimmtuâjaid vueiʹtet läittmõõžžâst huõlǩâni riõmmâd lååʹpptuʹmmstõõǥǥ jääʹǩǩteeʹl.<span type="quote">”Parlameeʹnt tuejjeem muuttâs leäi teâpstum da sääʹmteʹǧǧ tuejjii eʹtǩǩõõzz veâl vaaldšemväʹlljkååʹdd kuullâm õhttvuõđâst, što ouʹddelgo kuåivâslääʹjj riõmât muʹtted, vueʹrtet Pââimõs halltõsvuõiggâdvuõtt linnjjumuužž kuåivâslääʹjj tiuʹddepiijjmõõžžâst. Miõlstan parlameeʹnt tuʹmmstõk leäi teâpstum lokku vääʹldeeʹl Pââimõs halltõsvuõiggâdvuõđ tuʹmmstõõǥǥ”</span>, särnn saaǥǥjååʹđteei Näkkäläjärvi.</p>
</body></document>