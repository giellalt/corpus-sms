<document xml:lang="sms" id="no_id"><header><title>Samediggi - Saamelaiskäräjät - Biodiversite&amp;#697;ttsuåppmõõžž 12 vuä&amp;#697;sspie&amp;#697;llsååbbar lij älggam</title><genre code="admin"/><author><unknown/></author><translator><unknown/></translator><translated_from xml:lang="fin"/><wordcount>408</wordcount><conversion_status type="standard"/><availability><free/></availability><submitter name="Børre Gaup" email="albbas@gmail.com"/><multilingual><language xml:lang="fin"/></multilingual><origFileName>http://www.samediggi.fi/index2.php?option=com_content&amp;task=view&amp;id=939&amp;lang=nuortta.html</origFileName><parallel_text xml:lang="fin" location="index2.php_option=com_content_task=view_id=939_lang=finnish.html"/><parallel_text xml:lang="sme" location="index2.php_option=com_content_task=view_id=939_lang=davvi.html"/><parallel_text xml:lang="smn" location="index2.php_option=com_content_task=view_id=939_lang=anaras.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Biodiversiteʹttsuåppmõõžž 12 vuäʹsspieʹllsååbbar lij älggam</p>
<p>Biodiversiteʹttsuåppmõõžž ratifiâsttam riikki 12 vuäʹsspieʹllsååbbar lij 6.-17.10.2014 Pyeongchangist, Etelä-Koreast. Lääʹddjânnam sääʹmteeʹǧǧest såbbra vuässâʹtte meersaž aartikla 8(j)-tuâjj-joouk saaǥǥjååʹđteei, sääʹmteeʹǧǧ saaǥǥjååʹđteei Klemetti Näkkäläjärvi, jieʹllemvueʹǩǩ- da vuõiggâdvuõttluʹvddkååʹdd saaǥǥjååʹđteei Nilla Tapiola da sääʹmteeʹǧǧ vuäzzlaž Pertti Heikkuri.</p>
<p>Lääʹddjânnam sääʹmteʹǧǧ vuässââtt såbbra bieʹǩǩen Lääʹddjânnam riikk delegaatia.</p>
<p>Såbbra vuässâʹtte lââʹssen võboršeeʹǩǩ Ruocc da Taarr sääʹmteeʹǧǧest bieʹǩǩen juõʹǩǩ jânnmi delegaatia.</p>
<p>” Såbbar äʹššliistâst liâ säʹmmlaid vääžnai ääʹšš. Vääžnmõs äʹššen lij biodiversiteʹttsuåppmõõžž terminoloog muttʼtumuš. Suåppmõõžžâst alggmeerain mainstet alggõhttsažkåʹdden. Alggmeer liâ kuuʹǩǩääiʹj õõlǥtam, što vuäʹsspieʹllsåbbrest tuʹmmjeʹčeš väʹldded âânnmõʹšše alggmeer  – ämmatsääʹn alggõhttsažkååʹdd sââʹjest. Ääʹšš liâ valmštõõllâm juʹn eža kuuʹǩǩ. Terminoloog muttʼtumuš lij måttmid riikkid mõʹnt leežž tuõʹđi vaiggâd äʹšš. Tõt maainast tõʹst, što puk riikk jiâ haaʹled tobdsted alggmeeraid da tõi spesialvuõiggâdvuõđid. Lääʹddjânnam da jeeʹres tâʹvvjânnam liâ tuärjjääm viõkksânji terminoloog muttʼtumuužž. Mâʹst leäm toottvaž. Saaǥǥstõõllmõõžž ääʹššest liâ veâl kõõskrääʹjest.” Klemetti Näkkäläjärvi mââinast.</p>
<p><span type="quote">”Såbbrest liâ eeʹttǩâʹsttmen alggmeervõbošeeʹǩǩ juõʹǩǩ jânnmin. Koolm jânnam sääʹmteeʹǧǧin lij mieʹrren ââʹnned vuäʹsspieʹllsåbbar äiʹǧǧen õhttsaž såbbrid da smiõttâd tõn, što mäʹhtt sääʹmteeʹǧǧ vueiʹtte vuäʹneed õhttsažtuâi aartikla 8(j) tiuʹddepiijjmõõžžâst di tâʹvvjânmmlaž da meeraikõskksaž tääʹzzest”</span> Nilla Tapiola smeâtt.</p>
<p>” 15.-16.10 lij õlltääʹzz sååbbar, koʹst linnjeed biodiversiteeʹtt suõjjõõzz täävtõõzzid eeʹjj 2020 räjja. Lääʹddjânnmest ij leäkku ni õhtt miniʹster pääiʹǩ âʹlnn riikksuåvtõõzzâst šõddâm muttsi diõtt. Alggmeeraid lij vääžnai, što meeraikõskksaž aartikla 8(j)-tuâjj-joouk juätkkmõʹšše lij raavâs tuärjjõs da tuâjj-joouk määŋgeeʹjj tuâjjprograamm viiǥǥât ooudâs,” Pertti Heikkuri linnjad.</p>
<p><em type="italic">Pertti Heikkuri, Klemetti Näkkäläjärvi da Nilla Tapiola Alpensia konferenss-såbbrest </em></p>
<p>. Snimldõk: sääʹmteʹǧǧ</p>
<p>Vuäʹsspieʹllsåbbar õhttvuõđâst riâžžât vuõssmõs Nagoyan påʹrddǩeeʹrj vuäʹsspieʹllsååbbar.  Påʹrddǩeʹrjj ǩiõttʼtââll geennvääʹrai vuäǯǯamvuõđ da ääuʹǩi juâkkmõõžž. Lääʹddjânnam ij leäkku veâl vuäʹsspieʹll, leâʹša Lääʹddjânnam valmštââll suåppmõõžž ratifiâsttmõõžž. Lij vääžnai leeʹd mieʹldd vuõssmõs vuäʹssbieʹllsåbbrest da mäʹhtt suåppmõõžž õõlǥtumuužž liâ pijjum tuåimma suåppmõõžž ratifiâʹsttam riikkin. Suåppmõš lij alggmeeraid vääžnai, tõn diõtt ko tõt ǩiõttʼtââll še alggmeerai geennvääʹraid kuulli ääʹrbvuâlaž teâđ da ääuʹǩi juâkkmõõžž. Jiijjâsnallšem perstumuš lij, što mäʹhtt påʹrddǩeeʹrj alggmeerai kuõskki õõlǥtumuužž liâ pijjum tuåimma da mõõnnallšem raʹvvjõõzzid  vuäʹsspieʹllsååbbar oudd påʹrdǩeeʹrj beäʹlnn” Näkkäläjärvi mainsti. Son lij še suåppmõõžž ratifiâsttmõõžž Lääʹddjânnmest valmštõõllâm tuâjj-joouk vuäzzlaž.</p>
<p>Såbbar õhttvuõđâst riâžžât määŋgid riikki, meersažorganisaatiai da tuʹtǩǩeeʹji riâššâm aaʹšši pirr noorõõttâmpooddid. Lääʹddjânnam lij mieʹldd riâššmen kueʹhtt aaʹšši pirr noorõõttâmpoodd.” Aaʹšši pirr noorõõttâmpoodd liâ eža vääžnai, ko tõin vuäǯǯ teâđ takai oummui tuåimmjumuužžâst luâđ määŋgnallšemvuõđ  vueʹjj pueʹreem diõtt da šiõǥǥ tobddmõõžžid da vueʹjjid. Jeäʹrben ekosystemmkääzzkõõzzi vueʹjjest vuuʹdââʹnnem plaanumuužžâst lij äuʹǩǩ sääʹmtegga da viikkâp täid tuåimmjeei maallid mieʹldd Lääʹddjânnma” Heikkuri da Tapiola teäddee. ”</p>
<p>Såbbar vuäitt praavâd biodiversiteʹttsuåppmõõžž di pirrõsministeria seeidain.</p>
<p>Lââʹssteâđaid: Klemetti Näkkäläjärvi</p>
<p>Äiʹǧǧrätkkjumuš Etelä-Korea lij +7 čiâssâd. Teʹlfoon tuåimmje ǩeähnald Etelä-Koreast, tõn diõtt vuäittmõõžžâst åårrai õhttvuõđid ääʹššest haaʹleed neʹttpååʹstest.</p>
</body></document>
