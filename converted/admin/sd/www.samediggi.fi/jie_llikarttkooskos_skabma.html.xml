<document xml:lang="sms" id="no_id"><header><title>Jieʹllikarttkõõskõs Skábma - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2019</year><wordcount>433</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/jiellikarttkooskos-skabma/?lang=nuo</origFileName><parallel_text xml:lang="eng" location="skabma_-_the_indigenous_peoples_film_centre.html"/><parallel_text xml:lang="fin" location="skabma_elokuvakeskus.html"/><parallel_text xml:lang="sme" location="skabma_filbmaguovddas.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p><em type="italic">Jieʹllikarttkõõskõs Skábma </em></p>
<p><em type="italic">Alggmeerai jieʹllikarttkõõskõs </em></p>
<p>Alggmeerai jieʹllikarttkõõskõs Skábma lij vooudlaž jieʹllikartt- da audiovisuaalʼlaž sueʹrj resursskõõskõs, kååʹtt tuåimmai Sääʹmteeʹǧǧ vueʹlnn Aanrest. Tän poodd tuåimmjummuž teäggat Mättʼtõsministeria da riikk jieʹllikarttčeäppõstuåimmkåʹdd.</p>
<p>Alggmeerai jieʹllikarttkõõskõs tuärjjad sääʹmǩiõl da -kulttuur di rääjj oudldõõzzid säʹmmlai da jeeʹres alggmeerai jiiʹjjez jiõn da kaart kuâsttjemvuõʹtte da kollʼjemvuõʹtte jieʹllikartt- da mediaindustriast alggmeerai jiiʹjjez määinaivuiʹm da jiiʹjjez vueʹlǧǧemsõõʹjin.</p>
<p>Skábma tuärjjad jieʹllikaarti da mediaouddõõzzi plaanummuž, ooudâsviikkmõõžž da puuʹtʼtõõzz ooʒʒeeʹl teäggtõskanaalid da õhttsažtuâjjkuõiʹmid di riâššeeʹl škooultõõzz da jieʹllikarttsueʹrj šõddmõõžžid sääʹmvuuʹdest.</p>
<p>Lââʹssen kõõskõs liâvat sääʹmjieʹllikaartid jeeʹresnallšem šõddmõõžžid, juâkk teâđ sääʹmjieʹllikaartâst, vuuʹdest da säʹmmlaž tuejjeeʹjin. Skábma lij mieʹldd še riâššmen Skábmagovat -alggmeerai jieʹllikarttfestivaal.</p>
<p><em type="italic">Tuâj </em>Alggmeerai jieʹllikarttkõõskõõzz tuâjjan lij </p>
<list><p type="listitem">tuäʹrjjeed sääʹmjieʹllikartt- da TV-puuʹtʼtõõzzid</p>
<p type="listitem">riâššâd jieʹllikarttškooultõõzz, -šõddummuž</p>
<p type="listitem">riâššâd čuäjtõs- da liâvtemtuåimmjummuž: (jm. Skábmagovat –jieʹllikarttfestivaal)</p>
</list><p><em type="italic">Meeraikõskksaž vueʹss sääʹmkulttuurkõõskõõzzâst </em></p>
<p>Aanra vuâđđeemnalla åårrai Sääʹmkulttuurkõõskõs âânn seʹst jieʹllikarttkõõskõõzz lââʹssen määŋgnallšem tuåimmjummuž jm. sääʹmǩiõtt-tuõjju, sääʹm-musiiʹǩǩe da jieʹllemvuõʹjjid kuuleeʹl di päärnaid da nuõrid jiiʹjjez juâkkseez. Kõõskõõzz seʹst puätt tuåimmjed sääʹmǩeʹrjjpõrtt še.</p>
<p>Alggmeerai jieʹllikarttkõõskõõzz tuåimmjummuž vueʹlǧǧemsââʹj lie jieʹllemvuâkksa da kulttuurla. Kõõskõs äuʹǩǩad õhttsažtâʹvvjânnmallaš sääʹmvuuʹd puʹhttem synergiaouddõõzz jieʹllikaarti ǩiõttǩeeʹrjtummšest, sniimmʼmest da jeäʹrben tõõi meeraikõskksaž teäggtummšest. Lââʹssen kõõskõs äuʹǩǩad Skabmagovat -jieʹllikarttfestivaal mieʹldd pohttam maaiʹlmveiddsõs jieʹllikarttsäiʹmmõõzz.</p>
<p><em type="italic">TUÅIMMJUMMUŠ </em></p>
<p><em type="italic">Jieʹllikartt- da televisiopuuʹtʼtõõzz </em></p>
<p>Alggmeerai jieʹllikarttkõõskõs tuärjjad säʹmmlaž jieʹllikarttraajjʼjid kaunnâd ođđ õhttsažtuâjjkuõiʹmid da teäggtõsmaallid di tuåimmai õhttsažtuâjjorganisaation alggmeerai jieʹllikarttraajjʼji kõõsk ooʒʒeeʹl jieʹllikarttprojeeʹktid da tuâjjvuäittmõõžžid maaiʹlmveiddsânji.</p>
<p><em type="italic">Škooultõs </em></p>
<p>Jieʹllikarttkõõskõs plaanad škooultõõzz ämmatniiʹǩǩid da čiŋlmââvv jieʹllikarttšõddummuž ooudâsviikkma sääʹmvuuʹd škooulivuiʹm.</p>
<p>Jieʹllikarttšõddeemtuâj tuejjeet tän poodd Aanar, Uccjooǥǥ da Jeänõõǥǥ škooulivuiʹm. Tuâjjpaaʹji puhttõõzzid leät čuäʹjtam läʹddlaž da ålggjânnmallaš jieʹllikarttfestivaalin, televisiost da jeeʹresnallšem nuõri šõddmõõžžin.</p>
<p>Uccjooǥǥ da Jeänõõǥǥ lookkjiškooul lie taʹrjjääm mediakuursid mättʼtõõttjid čõõučâst 2009 ääʹljeeʹl. Aanrest Sääʹmvuuʹd škooultemkõõskõõzzâst medialiinjâst tuejjeet vuäʹniǩ-, dokumeʹntt- da animaatiojieʹllikaartid di televisioprograammid. Škooultõs peštt 1-2 eeʹjj. Määŋg Sääʹmvuuʹd škooultemkõõskõõzz medialiinj jååttam reâugga tän poodd Sääʹmvuuʹdest media- da jieʹllikarttsueʹrjest. Tuâjjuvddi lie jm. Lääʹddjânnam, Taarrjânnam da Ruõccjânnam sääʹmradio da televisio, oʹdinakai jieʹllikarttpuuʹtʼtõõzz di jieʹllikarttšõddmõõžž da škooultõõzz.</p>
<p>Alggmeerai jieʹllikarttkõõskõs riâšši eeʹjj 2020 Puuʹtʼtõs-šõddmõõžž Skábmagovat-jieʹllikarttfestivaal poodd. Puuʹtʼtõs-šõddmõõžžâst tâʹvvjânnmallaš puuʹtʼtõsõhttõõzzid da teäggteeʹjid puʹhtteš âʹlddlâkka säʹmmlaž tuejjeeʹjid. Šõddmõõžž mieʹrren leäi oouʹdeed ämmatnallšem jieʹllikartt raajjmõõžž, tobdstâʹtted puuʹtʼteeʹjid da tuejjeeʹjid kueiʹmeez di liâvted sääʹmjieʹllikaart.</p>
<p>Skábma-puuʹtʼtõs-šõddmõš piiʹšti kueʹhtt peeiʹv. Peeiʹvi poodd tâʹvvjânnmallaš jieʹllikarttsueʹrj ämmatneeʹǩǩ mõʹnne čõõđ ideaid, mušttle tâʹvvjânnmallaš teäggtõõzzâst, liâvtem- da čuäʹjtemvuäittmõõžžin di vuäʹpste idea kaaupšummšest. Tuâjjpääʹj mââimõs peiʹvven jieʹllikarttraajji čuäʹjte jiiʹjjez ideaid puuʹtʼtõsõhttõõzzid da teäggteeʹjid. Šõddmõš leäi vuässõõttjid määuʹsteʹm.</p>
<p>Lââʹssteâđaid vuäǯǯ Alggmeerai jieʹllikarttkõõskõõzzâst teʹl: +358 40 187 9909 neʹttpååʹšt: skabma@samediggi.fi</p>
<p><em type="italic">Skábmagovat da jeeʹres čuäjtõs- da liâvtemtuåimmjummuš </em></p>
<p>Alggmeerai jieʹllikarttkõõskõs lij mieʹldd riâššmen da ooudâsviikkmen Skábmagovat -jieʹllikarttfestivaal. Festivaalin lij leämmaž mieʹldd eeʹjjest 2005 päärnai- da nuõripeeiʹv še, kook lie põõžžtam pääiʹǩes šõddmõõžžâst. Skábmagovat-festivaal lij vääžnai foorum säʹmmlaž jieʹllikarttraajjʼjid da võl tääuʹjab sääʹmjieʹllikaarti vuõssčuäjtõspäiʹǩǩ. Sääʹmjieʹllikaart leävvne täujja Skábmagovat-festivaalin pirr maaiʹlm.</p>
<p>Skábmagovat-festivaal lââʹssen Alggmeerai jieʹllikarttkõõskõs liâvat ooudâs teâđ säʹmmlai da alggmeerai jieʹllikaarti pirr meeraikõskksaž jieʹllikarttfestivaalid, -šõddmõšriâššjid da -liâvteeʹjid.</p>
</body></document>
