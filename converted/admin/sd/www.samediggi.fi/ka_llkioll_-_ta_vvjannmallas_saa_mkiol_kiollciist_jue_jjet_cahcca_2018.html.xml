<document xml:lang="sms" id="no_id"><header><title>KÅʹLLǨIÕLL – Tâʹvvjânnmallaš sääʹmǩiõl ǩiõllciist jueʹjjet čâhčča 2018 - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2019</year><wordcount>200</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2018/07/11/kallkioll-tavvjannmallas-saamkiol-kiollciist-juejjet-cahcca-2018/?lang=nuo</origFileName><parallel_text xml:lang="fin" location="gollegiella_-_pohjoismainen_saamen_kielen_kielipalkinto_jaetaan_syksylla_2018.html"/><parallel_text xml:lang="sme" location="gollegiella_-_davviriikkalas_sami_giellabalkkasupmi_geigejuvvo_cakcat_2018.html"/><parallel_text xml:lang="smn" location="kollekiela_-_tave-eennamlas_saami_kielapalhasume_juahhoo_cohcuv_2018.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">KÅʹLLǨIÕLL – Tâʹvvjânnmallaš sääʹmǩiõl ǩiõllciist jueʹjjet čâhčča 2018</p>
<p><em type="italic">KÅʹLLǨIÕLL – Tâʹvvjânnmallaš sääʹmǩiõl ǩiõllciist jueʹjjet kääucad vuâra čâhčča 2018 sääʹmaaʹššin vaʹstteei ministeeʹri da sääʹmtiiʹǧǧi saaǥǥjååʹđteeʹji kaaunõõttmest Oslost skamm-mannust. Ciist miõđât privattoummid leʹbe õõutstõõzzid Taarrjânnmest, Ruõccjânnmest, Lääʹddjânnmest leʹbe Ruõššjânnmest sääʹmǩiõl oouʹdummšest. </em></p>
<p><em type="italic">Ciist lie vuâđđääm sääʹmaaʹššin Taarrjânnmest, Ruõccjânnmest da Lääʹddjânnmest vaʹstteei ministeeʹr da täi jânnmi sääʹmtiiʹǧǧi saaǥǥjååʹđteei. Ciist jueʹǩǩeš vuõssmõs vuâra eeʹjj 2004 da tõn jueʹjjet juõʹǩǩ nuuʹbb eeʹjj. Cistt lij 15 000 eeuʹr šooraž. </em></p>
<p><em type="italic">Ǩiõllciist täävtõs </em>Ǩiõllciist täävtõssân lij oouʹdeed sääʹmǩiõl nâânummuž, ooudummuž da seillmõõžž Taarrjânnmest, Ruõccjânnmest, Lääʹddjânnmest da Ruõššjânnmest. </p>
<p><em type="italic">Ǩii vuäitt vuäǯǯad ciist? </em>Ǩiõllciist miõđât privattoummid (ml. joukk) leʹbe õõutstõõzzid (ml. õhttõs, strooiʹtel), kook lie oʹnnstam tuåimmjed miârkkšõõvvâm nalla sääʹmǩiõl oouʹdeem, nââneem leʹbe seeiltem peäʹlest. Ciist vueiʹtet miõttâd ouddmiârkkân ǩeerjlaž, njäälmlaž leʹbe jeeʹres õsttmõõžžin, kook sâjjdâʹtte samai veiddsânji jeeʹres tuåimmvuuʹdid. Ciist vueiʹtet miõttâd õhttân vuõittja, leʹbe tõn vueiʹtet jueʹǩǩed kueiʹt vuõiʹti kõõsk. </p>
<p><em type="italic">Iʹlmmet jiijjad võboršeʹǩǩed! </em>Privattooumaž, joukk leʹbe õõutstõs Taarrjânnmest, Ruõccjânnmest, Lääʹddjânnmest da Ruõššjânnmest vuäitt tuejjeed jiiʹjjes eʹtǩǩõõzz eeʹjj 2018 ciist vuäǯǯjest. Eʹtǩǩõs ciist vuäǯǯjen da jäänmõsân 1-2 seeid ǩeerjlaž vuâđđõõllmõš âlgg <em type="italic">tuåimted mââimõõzzâst 9. čõhččmannu </em>2018 addrõʹsse: </p>
<p>Gollegiella – bedømningskomiteen SAMI, Kommunal- og moderniseringsdepartementet, Postboks 8112 Dep, 0032 Oslo, Norway Teʹl: +47 22 24 68 46</p>
<p>Neʹttpååʹšt: postmottak@kmd.dep.no</p>
<p>Lââʹzz: https://www.samediggi.fi/tavvjannmallas-saamkiol-kiollcistt/?lang=nuo</p>
</body></document>
