<document xml:lang="sms" id="no_id"><header><title>Kåčč vuässõõttâd Sääʹmǩiõli neäʹttla 21.-27.10.2019! - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2019</year><wordcount>154</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/05/29/kacc-vuassoottad-saamkioli-neattla-21-27-10-2019/?lang=nuo</origFileName><parallel_text xml:lang="fin" location="kutsu_osallistua_saamen_kielten_viikkoon_21_-27_10_2019_.html"/><parallel_text xml:lang="sme" location="bovdehus_searvat_sami_giellavahkkui_21_-27_10__2019_.html"/><parallel_text xml:lang="smn" location="povdiittas_uasalistid_samikielai_ookon_21_-27_10__2019_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Kåčč vuässõõttâd Sääʹmǩiõli neäʹttla 21.-27.10.2019!</p>
<p>Sääʹmǩiõli neäʹttel ââʹnet 21.-27.10.2019 da Sääʹmteʹǧǧ kåčč pukid vuässõõttâd teeʹmmneäʹttla ouddmiârkkân riâžžeeʹl šõddmõõžžid leʹbe kampanjaid di poouʹteeʹl sääʹmǩiõl ouʹdde jeeʹres naaʹlin.</p>
<p>Eeʹjj 2019 viõʹttjet meeraikõskksaž alggmeerai ǩiõli teeʹmmeeʹjj da Sääʹmteʹǧǧ lij nânnsânji mieʹldd teeʹmmeeʹjj čõõđtummšest õhttsažtuâjast Taarrjânnam da Ruõccjânnam Sääʹmtiiʹǧǧivuiʹm. Sääʹmteʹǧǧ reäšš jiõčč tuåimmjummuž di õlmstâtt materiaalid teeʹmmeeʹjj poodd da haaʹlad smeʹllkâʹtted še jeeʹres tuåimmjeeʹjid vuässõõttâd teeʹmmekka.</p>
<p>Sääʹmteʹǧǧ kåčč põrggsid, organisaatioid, veʹrǧǧniiʹǩǩid da jeeʹres tuåimmjeeʹjid veiddsânji Lääʹddjânnmest vuässõõttâd sääʹmǩiõli kuâsttjemvuõđ lââʹzztummša obb jânnmest. Sääʹmǩiõlid vuäitt puʹhtted ouʹdde jm. tuejjeeʹl ǩeittsid/porrmõšliistid säämas, tiõrvteeʹl säämas, ââʹneeʹl sääʹmǩiõllsaž päiʹǩǩnõõmid. Ideâʹstted tuåimmjummuž, kååʹtt oouʹdad sääʹmǩiõli kuâsttjemvuõđ, mušttat ǩiõli määŋgnallšemvuõđâst di tuejjad ođđ ǩiõllââʹnnemaarenaid. Sääʹmǩiõl lie vaarvuâla da puk tuärjjõs lij tarbbsõs.</p>
<p>Sääʹmteʹǧǧ meâtt eeʹjj looppâst Sääʹmǩiõlltuâjj -ciist. Ciist miõđât veʹrǧǧnekka leʹbe õõutstõʹsse, kååʹtt lij tuåimmjummšeʹstes välddam lokku teeʹmmeeʹjj leʹbe jeeʹresnalla reâuggam puârast sääʹmǩiõli oouʹdeem diõtt Lääʹddjânnmest. Ǩiõllneäʹttel poodd aktiivlânji tuåimmâm tuåimmjeeʹjid vääʹldet lokku Sääʹmǩiõlltuâjj -ciist miõttmest.</p>
<p>Vuässõõđ sääʹmǩiõli teeʹmmneäʹttla 21.-27.10.2019!</p>
<p>Sääʹmǩiõli neäʹttel poster:</p>
</body></document>
