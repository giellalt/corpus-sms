<document xml:lang="sms" id="no_id"><header><title>Lääʹddjânnam škooulid teâtt säʹmmlai pirr - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2018</year><wordcount>223</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2018/08/29/laaddjannam-skooulid-teatt-sammlai-pirr/?lang=nuo</origFileName><parallel_text xml:lang="fin" location="suomen_kouluihin_tietoutta_saamelaisista.html"/><parallel_text xml:lang="sme" location="suoma_skuvllaide_didolasvuohta_samiid_birra.html"/><parallel_text xml:lang="smn" location="suoma_skovlaid_tiatu_sammilijn.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Lääʹddjânnam škooulid teâtt säʹmmlai pirr</p>
<p><em type="italic">Mättʼtõs- da kulttuurministeria lij miõttâm Sääʹmteeʹǧǧ nuõrisuåvtõõzz da Nuorten Akatemia Dihtosis-haʹŋǩǩõʹsse teäggtõõzz. Haʹŋǩǩõõzzin tuejjeet sääʹmkulttuur škooulin tobddsen. </em></p>
<p>Säʹmmla õhttu-i alggmeer Euroop unioonâst, leša Lääʹddjânnam škooulin säʹmmlai pirr mättʼtet čuuʹt occanj da määŋg vuâra mättǩiiʹrjin teâtt lij occanj da vuämmnam. Täʹbbe juʹn pâʹjjel 70 % sääʹmnuõrin da –päärnain jeälste säʹmmlai dommvuuʹd oolǥpeäʹlnn, koʹst sij vuäiʹtte teâđ vääʹnnvuõđ diõtt jouddâd čårstum da ǩeeuʹsuum. Aktiivlaž sääʹmnuõr jouʹdde še vuâsttlõõžži vââjjsaaǥǥivuiʹm. Õhttân mäinnan tääzz lij mediast uvddum õõutpeällsaž koovv säʹmmlain. Haʹŋǩǩõõzz tääʹrǩmõs äʹššen lij lââʹzzted jeänbõs nuõri teâđ säʹmmlai pirr.</p>
<p>Säʹmmlai meersažpeeiʹv ââʹnet 6. peeiʹv täʹlvvmannust. 6.2.1917 õʹnneš Taarrjânnam Trondheimist vuõssmõs tâʹvvjânnmallaš sääʹmsåbbar, kååʹtt alttii säʹmmlai kõskksaž õhttsažtuâj rââst väʹlddkåʹddraaʹji. Säʹmmlai meersažpeeiʹv ââʹnet juõʹǩǩ eeʹjj jeeʹresåʹrnn sääʹmjânnam da Lääʹddjânnmest õuddmiârkkân sääʹmvuuʹd škooulin ââʹnet teʹl juhllpeeiʹv. Haʹŋǩǩõõzz õhttân mieʹrren lij lanseerâʹstted säʹmmlai meersažpeeiʹv väʹlddkååddlaž teemapeiʹvven Lääʹddjânnam škooulin. Teemapeeiʹv lââʹssen škooulin riâššât ǩeâđđa vuässtõʹtti tuâjjpaaʹjid, koid tuõʹllʼje škooultum sääʹmnuõr.</p>
<p>Haʹŋǩǩõõzz Sääʹmteeʹǧǧ tuâjjliʹžžen lij vaʹlljuum kulttuurpuuʹtʼtummuž (AMK) mättʼtõõtti aanarsäʹmmlaž <em type="italic">Minna Lehtola </em>. Minna tuâjjan lij õhttsažtuâjast sääʹmnuõrivuiʹm noorrâd teâđ tõʹst, mâiʹd säʹmmlai pirr õõlǥče mušttled lääʹdd päärnaid da nuõrid. Nuorten Akatemia lij kuuʹǩǩ ääiʹj härjjnam jeeʹresnallšem haʹŋǩǩõõzzi da vuässtõʹtti tuâjjpaaʹji riâššmõʹšše da sij vaʹsttee haʹŋǩǩõõzzâst tõʹst, mõõn nalla teâđ âlgg čuäʹjted miõllǩieʹssjen da fiʹttjemnallšmen päärnaid da nuõrid. </p>
<p><em type="italic">Lââʹssteâđ: </em></p>
<p>Kaisa Tapiola-Länsman, Sääʹmteeʹǧǧ nuõripiisar, kaisa.tapiola-lansman@samediggi.fi, 050 382 5179</p>
<p>Hilla Aaltio, Projeʹkttkoordinaattor, Nuorten Akatemia, hilla.aaltio@nuortenakatemia.fi, 045 260 8801</p>
</body></document>
