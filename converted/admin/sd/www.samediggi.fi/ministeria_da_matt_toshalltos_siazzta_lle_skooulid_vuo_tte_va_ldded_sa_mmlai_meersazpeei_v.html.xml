<document xml:lang="sms" id="no_id"><header><title>Ministeria da Mättʼtõshalltõs siâzztâʹlle škooulid vuõʹtte väʹldded säʹmmlai meersažpeeiʹv - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2019</year><wordcount>463</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/02/04/ministeria-da-matttoshalltos-siazztalle-skooulid-vuotte-valdded-sammlai-meersazpeeiv/?lang=nuo</origFileName><parallel_text xml:lang="fin" location="ministerio_ja_opetushallitus_suosittelevat_saamelaisten_kansallispaivan_huomioimista_opetuksessa.html"/><parallel_text xml:lang="sme" location="ministeriija_ja_oahpahusraddehus_avzzuhit_skuvllaid_valdit_vuhtii_samiid_albmotbeaivvi.html"/><parallel_text xml:lang="smn" location="ministerio_ja_mattaattashaldattas_avzuutteh_skovlaid_valdid_huammasuman_sammilij_aalmugpeeivi.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Ministeria da Mättʼtõshalltõs siâzztâʹlle škooulid vuõʹtte väʹldded säʹmmlai meersažpeeiʹv</p>
<p><em type="italic">Säʹmmlai meersažpeiʹvv lij pueʹrr peiʹvv tobdstõõttâd pueʹrben Euroopp unioon oʹdinakai alggmeeru da tõn kulttuuʹre. Oktavuohta.com -seeidain käunnʼje mättʼtõʹsse jiânnai materiaal. Meersažpeeiʹv vuäitt čuâvvad Sääʹmvuuʹd škooultõskõõskõõzz live-mättʼtõsčiâss. Säʹmmlažvuõʹtte vuäitt tobdstõõttâd notta še harjtõskoortivuiʹm leʹbe škooul kõʹllʼjummši vieʹǩǩeld. </em></p>
<p>Säʹmmlažvuõʹtte vuäitt tobdstõõttâd õuddmiârkkân fiiʹlm, musiikk leʹbe jeeʹresnallšem säʹmmlažvuõđ ǩiõttʼtõõlli teeʹmi pääiʹǩ, håʹt mâka sääʹmǩiõli, sääʹmpihttsi, säʹmmlai jieʹllemvuõʹjji leʹbe meeru õhttneei tobddõõzzi pääiʹǩ. Mättʼtummša käunnʼje jiânnai materiaal da vaalmâš harjtõõzz Sääʹmteeʹǧǧ puuʹtʼtem da Mättʼtõshalltõõzz teäʹǧǧeem www.oktavuohta.com -seeidain. ʹOktavuohtaʹ lij tâʹvvsäämas da miârkkšââvv õhttvuõđ.</p>
<p><em type="italic">Meersažpeeiʹv taʹrjjeemnalla säʹmmlažvuõđ live-mättʼtõsčiâss </em></p>
<p>Sääʹmvuuʹd škooultõskõõskõs Aanrest striiʹmai 6.2. čiâss 12.00 <em type="italic">– </em>12.45 sääʹmkulttuur mättʼtõsčiâss. Striiʹmjum mättʼtõsčiâss lij jurddum pukid, leša jeärben 5.-9. klaasslaid pijjum teâttkäivv sääʹmkulttuur da säʹmmlažvuõđ pirr. Live-kooskai lââʹssen čuäʹjtet vuäʹnkõsvideoid da -fiiʹlmid da kollai di kuâsttai še musikk. Vuõlttõõzz vuäitt čuâvvad addrõõzzâst sogku.fi/live/ . </p>
<p><em type="italic">Sääʹmnuõr kõʹllʼje pâʹjjškooulid </em></p>
<p>Pueʹtti ǩiiđ äiʹǧǧen sääʹmkulttuuʹre vuäitt tobdstõõttâd nuʹt, štõ tiʹllai škooulkõʹllʼjeei mušttled saaʹmi pirr. Sääʹmteeʹǧǧ Nuõrisuåvtõõzz da Nuõri Akatemia (Nuorten Akatemia) Dihtosis-haʹŋǩǩõõzz 12 škooulkõʹllʼjeei kõʹllʼje škooulin mušttleʹmmen saaʹmi teeʹmi pirr notta täʹlvvmannu aalǥâst vueʹssmannu loopp räjja. Škooulkõʹllʼjummuž vuäitt tiʹllʼjed pâʹjjškooulid vueiʹvvgåårad-voudda. Lââʹssen; Turku, Tampere, Jyväskylä, Oulu, Ruäʹvnjaarǥ di Suäʹđjel da tõn âʹlddvuuʹdid. Kõʹllʼjeeʹji tättmõš lij leämmaž samai haaʹluum, di nääiʹt ǩiiđ kõʹllʼjummuš lie juʹn miâlggâd puk loʹppe vaʹrrjum.</p>
<p>Jeeʹres päiʹǩǩ-kooʹddin åårrai škooul da jeeʹres klasstääʹzz ǥu pâʹjjškooul vuäiʹtte tiʹllʼjed määusteʹmes harjtõskorttpaakk. Pakk âânn seʹst vuäʹnkõs info säʹmmlažvuõđâst da lââʹssen 18 tuåimlaž harjtõõzz, kooi mieʹldd vuäitt teemaaʹje jeänab tobdstõõttâd. Škooulkõʹllʼjummuž leʹbe harjtõskorttpaakk vu��itt tiʹllʼjed addrõõzzâst www.nuortenakatemia.fi . Harjtõskorttpaakk vuäitt še laaddâd da priʹnttjed.</p>
<p><em type="italic">Säʹmmla lie EU-vuuʹd oʹdinakai alggmeer </em></p>
<p>Säʹmmlai meersažpeeiʹv vieʹttjet juõʹǩǩ eeʹjj täʹlvvmannu 6. peeiʹv. Tõt lij ååʹn võl miâlggâd nuõrr juhllpeiʹvv, ǥu Lääʹdd kaʹlndaaʹre peiʹvv lij pijjum eeʹjjest 2004. Meersažpeeiʹvest lij kuuitâǥ mieʹrruum juʹn eeʹjjest 1992 da juhllpeeiʹv maddi mâʹnne pâʹjjel čueʹđ eeʹjj tuâkka, ekka 1917. Tän eeʹjj vieʹttjet še ÕM meeraikõskksaž alggmeerai ǩiõli eeʹjj 2019.</p>
<p>Mättʼtõs- ja kulttuurministeria da Mättʼtõshalltõs tuärjjee da teäggte määŋg jeeʹresnalla sääʹm kulttuur- da seäʹbrrtuåim, õuddpeâmm, nuõrituåim di sääʹmǩiõlid da sääʹmǩiõllsaž mättʼtõõzz.</p>
<p>Ođđ õuddpeâmmlääʹǩǩ staanad õõudâs vuõiggâdvuõđ sääʹmǩiõllsaž õuddpiõmmu. Ministeria lij tuärjjääm sääʹmǩiõllsai õuddpeâmm uʹčteeʹli škooultõõzz lââʹzztummuž. Tän tuåim tiuddee sääʹm ǩiõllpieʹzz, kook lie miârkteei vueʹssen sääʹmǩiõli jällttummsest. Ministeria teäggtem ougglõsõhttvuõđid ǩiõl mättʼtummšest äuʹǩǩen õõʹnni pilotthaʹŋǩǩõs 2018–2020 õõuʹdad sami jiânnai sääʹmǩiõli mättʼtõõzz vuäǯǯmõõžž säʹmmlai dommvuuʹd ååuǥpeäʹlnn. Ministeria lij tõn lââʹssen tuärjjääm Sääʹmteeʹǧǧ sääʹmǩiõllsaž päärnaimateriaal raajjmest. Haʹŋǩǩõs rääjj vuâlla škooulâkksaid suåppi digi- da speâllmateriaalid kooum jeeʹres sääʹmǩiõʹlle.</p>
<p>Mättʼtõsminister Sanni Grahn-Laasonen da Mättʼtõshalltõõzz šurr Olli-Pekka Heinonen videotiõrvtõõzzid čuäʹjtet oktavuohta.com-seeidain säʹmmlai meersažpeeiʹv 6.2.</p>
<p><em type="italic">Lââʹssteâđ </em></p>
<p>Mättʼtõshalltõs: Mättʼtõsduumšeǩ, õhttõõǥǥ jååʹđteei Leena Nissilä, leena.nissila(at)oph.fi , teʹlf. 029 533 1035 Mättʼtõs- da kulttuurministeria: Mättʼtõsduumšeǩ Anne Onnela, anne.onnela(at)minedu.fi , teʹlf. 029 533 0010</p>
<p>Oktavuohta.com: Škooultõspiisar Ulla Aikio-Puoskari, ulla.aikio-puoskari(at)samediggi.fi , teʹlf. 010 839 3112</p>
<p>Säʹmmlažvuõđ live-mättʼtõsčiâss: Rehttor Eeva-Liisa Rasmus-Moilanen, eeva-liisa.rasmus-moilanen(at)sogsakk.fi , teʹlf. 050 571 9562</p>
<p>Dihtosis-haʹŋǩǩõs (škooulkõʹllʼjummuž da harjtõskorttpakk): Projeʹktt-tuejjlaž Minna Lehtola, minna.lehtola(at)samediggi.fi , teʹlf. 010 839 3132</p>
</body></document>
