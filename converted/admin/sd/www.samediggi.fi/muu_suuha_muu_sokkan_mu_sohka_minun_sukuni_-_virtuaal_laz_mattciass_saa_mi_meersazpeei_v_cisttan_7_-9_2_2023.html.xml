<document xml:lang="sms" id="no_id"><header><title>Muu suuhâ, muu sokkân, mu sohka, minun sukuni – virtuaalʼlaž mättčiâss saaʹmi meersažpeeiʹv cisttân 7.–9.2.2023 - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2023</year><wordcount>338</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2023/02/01/muu-suuha-muu-sokkan-mu-sohka-minun-sukuni-virtuaallaz-mattciass-saami-meersazpeeiv-cisttan-7-9-2-2023/?lang=nuo</origFileName><parallel_text xml:lang="fin" location="muu_suuha_muu_sokkan_mu_sohka_minun_sukuni_-_virtuaaliset_oppitunnit_saamelaisten_kansallispaivan_kunniaksi_7_-9_2_2023.html"/><parallel_text xml:lang="sme" location="muu_suuha_muu_sokkan_mu_sohka_minun_sukuni_-_virtualaoahppodiimmutsamiidalbmotbeaivvigudnin7_-9_2_2023.html"/><parallel_text xml:lang="smn" location="muu_suuha_muu_sokkan_mu_sohka_minun_sukuni_-_virtuaalliih_oppatiijmeh_saami_aalmugpeeivi_kunnen7_-9_2_2023.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Muu suuhâ, muu sokkân, mu sohka, minun sukuni – virtuaalʼlaž mättčiâss saaʹmi meersažpeeiʹv cisttân 7.–9.2.2023</p>
<p>Sääʹmǩiõli ougglõsõhttvuõđid äuʹǩǩeei mättʼtõõzz piʹlotthaʹŋǩǩõs juuhljâtt 6.2. vieʹttjem saaʹmi meersažpeeiʹv da jääʹrjast virtuaalʼlaž mättčiâssid 7.–9.2.2023. Mättčiâss liâ õhttsiʹžže kolmm, da tõi teeʹmmen lij sokk. Mättčiâssin seʹlvvan, mäʹhtt sokk očndââtt sääʹm äʹrbbvuõttmusiikkâst, sääʹmǩiõllsaž sannõõzzâst da sääʹmpihttsest.</p>
<p>Mättčiâss liâ jurddum jeeʹres klasstaaʹzzid, leša mättčiâssid liâ tiõrv puättam puk sääʹmǩiõlin da sääʹmkulttuurâst älšmam oummu. Čiâssid vuäitt vuässõõttâd juõǩǩʼkaž mättjeei jiõččnânji leʹbe klass õõutsââʹjest seämma poʹdde õhttsaž aparaattin. Mättʼtõs lij vueiʹvväʹššest sääʹmǩiõʹlle (aanar-, nuõrtt- leʹbe tâʹvvsääʹmǩiõll), tuärjjǩiõllân lij lääʹddǩiõll. Čiâss sueʹppe âʹte še sääʹmǩiõl mättʼtõõđjid..</p>
<p>Čiâssid peäss seuʹrrjed vuõigg vuõlttõssân õhtteemliiŋkid kliʹkkjeeʹl leʹbe ǩiõččeeʹl mättčiâssi jiõntõõzzid. Čiâssi seuʹrrjummuš lij määustem ij-ka õõlǥât ouddiʹlmmtõõttmõõžž. Čiâssin lij še vueiʹtlvažvuõtt kõõččâd da saǥstõõllâd chaatâst. Jiõntõõzzi ǩiõččâmäiʹǧǧ lij 10.–24.2. addrõõzzâst https://www.sääʹm-mätʼttõs.com/šõddmõõžž-da-jiõntõõzz .</p>
<p type="title">Äiʹǧǧtaull:</p>
<p><em type="italic">Mââibargg </em><em type="italic">7.2. čiâss 10.00–10.45 </em>Sokk da leeuʹd nuõrttsääʹmǩiõʹlle Klaassid 3–6 Uʹčteeʹlen Hanna-Maaria Kiprianoff Õhtteemliŋkk </p>
<p><em type="italic">Seärad 8.2 čiâss 10.00–10.45 </em>Sokk da sannõs aanarsääʹmǩiõʹlle Klaassid 0–2 Uʹčteeʹlen Heli Aikio Õhtteemliŋkk </p>
<p><em type="italic">Neljdpeiʹvv 9.2. čiâss 10.00–10.45 </em>Sokk da sääʹmpiiutâs tâʹvvsääʹmǩiõʹlle Pââibužškooulneeʹǩǩ da nuʹbb tääʹss Uʹčteeʹlen Anne Olli Õhtteemliŋkk </p>
<p><em type="italic">Pyeri puáttim! Tiõrv pueʹttem! Bures boahtim! Tervetuloa! </em></p>
<p type="title">Lââʹssteâđaid:</p>
<p>Hanna Helander, haʹŋǩǩõsjååʹđteei hanna.helander@edu.utsjoki.fi 040 701 2094</p>
<p>Arla Magga, haʹŋǩǩõskoordinaattor arla.magga@samediggi.fi 040 687 5989</p>
<p>Saaʹmi meersažpeeiʹv vieʹttjet piirieeʹjji täʹlvvmannu 6. peeiʹv. Juhllvuõđid jäʹrjstet tâʹl äʹrbbvuõđlânji jeeʹres beäʹlnn Sääʹmjânnam da ânnʼjõžääiʹj še Sääʹmjânnam åålǥbeäʹlnn.</p>
<p type="title">Vuäitak vuässõõttâd saaʹmi meersažpeivva še näkam naaʹlin:</p>
<list><p type="listitem">Tobdstõõđ Sääʹmteeʹǧǧ määŋgpeällsaž tåimmjummša Sääʹmkulttuurkõõskõs Sajoozzâst Aanrest pukid uhssäävai åårrai peeiʹvest 6.2.</p>
<p type="listitem">Tobdstõõđ Oktavuohta – sääʹmteâđ mättʼtõʹsse -seiddõʹsse. Seiddõõzzâst käunnʼje jeeʹres škooul- da klass-taaʹzzid plaanuum, teeʹmmkruuggi mieʹldd tuʹtǩǩuum vueʹzz da tuâj.</p>
<p type="listitem">Tiʹlle video-mättčiâssid sääʹmteeʹmi ǩiõttʼtõõllmõʹšše škooulâst.</p>
<p type="listitem">Tobdstõõđ sääʹmkulttuur ǩiõttʼtõõllâm mobiilsiõrid da harjjtõõzzid seʹst õõʹnni mõõntõõllâmpaʹǩǩe Nuõri Akatemia seeidast.</p>
<p type="listitem">Tobdstõõđ Säärn tõn säämas -mainstemǩiõllsiʹžže fraass-sääʹnnǩerjja tâʹvv-, aanar- da nuõrttsääʹmǩiõʹlle. Seiddõõzzâst še vitt vuäʹniǩdokumeeʹnt, ǩiõʹrǧǧesvueʹppes sääʹmkulttuuʹre, soundboard di kueʹhtt ǩiõllteeʹm õõʹni artikkeel.</p>
<p type="listitem">Mättʼtõõđ tâʹvvsääʹmǩiõl Sääʹmsuåvtõõzz IndyLan-ǩiõllmättjemsuåvldõõzz veäkka. Suåvldõs laaddâmnalla Apple Storest da Google Playst .</p>
<p type="listitem">Mättʼtõõđ tâʹvv-, aanar- leʹbe nuõrttsääʹmǩiõl päärnaid jurddum Kaupunkiseikkailu-siõrin, kååʹtt lij õhttuum luʹvdd- da korttsiõrr. Siõrr lij laaddâmnalla Apple Storest da Google Playst .</p>
<p type="listitem">Ǩiõčč Muumlieʹǩǩ-rääid Yle Areenast tâʹvvsääʹmǩiõʹlle , aanarsääʹmǩiõʹlle leʹbe nuõrttsääʹmǩiõʹlle .</p>
</list></body></document>
