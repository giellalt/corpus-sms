<document xml:lang="sms" id="no_id"><header><title>Oʹdinakai nallšem õhttsažtuâjast vaaiktõõzz Sääʹmjânnma - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2019</year><wordcount>296</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/09/30/odinakai-nallsem-ohttsaztuajast-vaaiktoozz-saamjannma/?lang=nuo</origFileName><parallel_text xml:lang="eng" location="unique_collaboration_gives_impacts_to_sapmi.html"/><parallel_text xml:lang="fin" location="ainutlaatuisella_yhteistyolla_vaikutuksia_saamenmaalle_.html"/><parallel_text xml:lang="sme" location="aidnalunddot_ovttasbargu_adda_oalgevaikkuhusaid_sapmai.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Oʹdinakai nallšem õhttsažtuâjast vaaiktõõzz Sääʹmjânnma</p>
<p><em type="italic">Sääʹmteeʹǧǧ da Sääʹmrääʹđđ lie vuäǯǯam samai vääžnai ǩiõččlâsttmõõžžid õhttsažtuâjast Walt Disney Animation Studioin. </em></p>
<p><span type="quote">“Mij leäʹp õhtt meer riikkraaji rââst. Leäʹp kuuitâǥ uuʹccben tuejjääm nuʹtt čiõlgg da juõʹǩǩpeivvsaž õhttsažtuâj sääʹm perspektiivâst ko ååʹn tän tuâjast. Lij leämmaž älšmõʹtti tuejjeed tuâj kollektiivlaž vuõiggâdvuõđid kuõskki vaʹǯǯtõõzzivuiʹm puk säʹmmlai ǩiõččâmkuuʹlmest”</span>, särnna Sääʹmtiiʹǧǧi saaǥǥjååʹđteei Tiina Sanila-Aikio (FI), Aili Keskitalo (NO), Per-Olof Nutti (SE) da Sääʹmrääʹđ saaǥǥjååʹđteei Åsa Larsson-Blind.</p>
<p type="title">Sääʹmkulttuur ǩiõttʼtõõllâm ciʹsttjeeʹl da priimmâm nalla</p>
<p>Sääʹmteʹǧǧ da Sääʹmrääʹđđ teâđte sueiʹnnmannust 2019, što säʹmmlai da Walt Disney Animation Studio õhttsažtuâj puåđõssân tuejjeet tâʹvvsääʹmǩiõllsaž versio Frozen 2 -fiilmâst. Tõnt ko sääʹmkulttuur lij inspirâsttam Frozen 2 -fiilm tuejjeeʹjid, lij Sääʹmtiiʹǧǧid da Sääʹmräđđa leämmaž vääžnai ainsmâʹtted, što sääʹmkulttuur ǩiõttʼtõõlât ciʹsttjeeʹl da priimmâm nalla.</p>
<p>Tän diõtt vuâđđee jeeʹrab sääʹm äʹšštobddijoouk vieʹǩǩted navigâʹstted sääʹm kulttuur, historia, vuõiggâdvuõđi da sosiaalʼlaž jieʹllem vueʹss-suõʹrjin fiilm tuejjummuž äiʹǧǧen. Sääʹm äʹšštobddijoouk nõõmte <span type="quote">”Verddet”</span> (Veerd).</p>
<p><span type="quote">”Leäʹp samai kuärǥast mij Verddet-joouk diõtt. Joukk lij ouddam sij ämmtallaš teâđaid da oʹdinakai ǩiõččlâsttmõõžžid tän tuõjju”</span>, tueʹtte saaǥǥjååʹđteei.</p>
<p>Verddet-jouʹǩǩe koʹlle Káren Ánne Buljo, Veli-Pekka Lehtola, Cecilia Persson, Piia Nuorgam, Christina Hætta ja Ánne Lájlá Utsi.</p>
<p type="title">Oʹdinakai nallšem vueiʹttemvuõđ</p>
<p>Sääʹm-meer da Walt Disney Animation Studio kõskksaž suåppmõõžžin lie še jeeʹres positiivla puåđõõzz sääʹmõõutstõʹsse, mieʹldd looǥǥeeʹl ämmtallaš teâđ vaajtummuž da silttõõzz oouʹdummuž. Täk ääukte sääʹmõõutstõõzz.</p>
<p><span type="quote">”Mij leäʹp õlggâm vuâmmšed tän proseeʹssest, mii lij leämmaž kaallšõs äʹšš puk sääʹm-meera. Mij ââʹnnep tääʹrǩes äʹššen jeäʹrbi mieʹldd sääʹm kulttuurtuâjjlai silttummuž oouʹdeemtuåimid da potentiaalʼlaž õhttsažtuâjjvueiʹttemvuõđi tuejjummuž puk Sääʹmjânnma. Tuõđi vueʹrddep, što piâssâp jueʹǩǩed lââʹssteâđaid mâʹŋŋlest täi puåđõõzzi pirr”</span>, saaǥǥjååʹđteei särnna.</p>
<p>Mieʹlddõssân vuâllaǩeeʹrjtum suåppmõš da Verddet-joouk vuäzzlai snimldõõǥǥ .</p>
<p>Mediasnimldõõǥǥ käunnʼje Flickr-tiilâst:</p>
<p>https://www.flickr.com/photos/samediggi/</p>
<p><em type="italic">Sääʹmdelegaatio kaaunõõđi </em><em type="italic">Frozen </em><em type="italic">2 -fiilm puuʹtʼteei Peter Del </em><em type="italic">Vechoin </em><em type="italic">da suu tuâjj-jooukin Walt Disney </em><em type="italic">Animation </em><em type="italic">Studiost Del </em><em type="italic">Vecho teâđtem-määʹtǩ ääiʹj </em><em type="italic">Oslost 22. da 23.9.2019. Vueʹsspeäʹl vuâllaǩeeʹrjte seremoniaalʼlaž õlmmsaž versio suåppmõõžžâst. Snimldõk: Lars </em><em type="italic">Opstad </em><em type="italic">/ </em><em type="italic">Sääʹmteʹǧǧ </em><em type="italic">&amp; </em><em type="italic">Sääʹmrääʹđđ. </em></p>
</body></document>
