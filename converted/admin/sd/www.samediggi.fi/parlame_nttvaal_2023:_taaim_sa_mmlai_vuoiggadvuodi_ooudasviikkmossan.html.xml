<document xml:lang="sms" id="no_id"><header><title>Parlameʹnttvaal 2023: tååim säʹmmlai vuõiggâdvuõđi ooudâsviikkmõššân - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2023</year><wordcount>608</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/aaijpoddsaz/parlamenttvaal-2023/?lang=nuo</origFileName><parallel_text xml:lang="fin" location="eduskuntavaalit_2023:_toimet_saamelaisten_oikeuksien_edistamiseksi.html"/><parallel_text xml:lang="sme" location="riikkabeaivalggat_2023:_doaimmat_samiid_vuoigatvuodaid_ovddideami_varas.html"/><parallel_text xml:lang="smn" location="ovdaskoddevaaljah_2023:_tooimah_sammilij_vuoigadvuodai_ovdedem_varas.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sääʹmteeʹǧǧ väʹlddteema halltõsprograʹmme 2023–2027</p>
<p><em type="italic">Sääʹmteeʹǧǧ täävtõssân lij vuäǯǯad puõʹtti halltõsprograʹmme 2023–2027 tååimaid säʹmmlai vuõiggâdvuõđi ooudâsviikkmõššân. </em></p>
<p>Lääʹddjânnam puõʹtti parlameʹnttvaal ââʹnet 2.4.2023. Halltõs-saǥstõõllmõõžžâst suåvât ođđ halltõõzz liinjin da halltõsprograamm siiskõõzzâst. Sääʹmteʹǧǧ lij valmštõõllâm jiijjâs eʹtǩǩõõzzâs halltõsprograʹmme siiʹsǩjõttum säʹmmlaid kuõskki aaʹššin. Sääʹmteeʹǧǧ halltõs lij priimmâm 22.12.2022 materiaal halltõs-saǥstõõllmõõžži vuâđđan.</p>
<p>Looǥǥ Sääʹmteeʹǧǧ täävtõõzzid halltõsprograʹmme 2023–2027 .</p>
<p type="title">Parlameʹnttvaal 2023: tååim säʹmmlai vuõiggâdvuõđi ooudâsviikkmõššân</p>
<p>Sääʹmteeʹǧǧ väʹlddteema 2023–2027 liâ:</p>
<p>1. Ǩiõll rääjj jieʹllemviõǥǥ – mättʼtõs rääjj pueʹttiääiʹj</p>
<p>Vuâđđlääʹjj 17. § taʹǩǩad vuõiggâdvuõđ ǩiõʹlle da kulttuuʹre di tõi tuõʹllʼjummša da ooudâsviikkmõʹšše. Sääʹmõhttsažkåʹdd lij čõnnõõttâm tuejjeed sääʹmǩiõli jieʹllemviõkksažvuõđ raaveem diõtt.</p>
<p><em type="italic">Tååim ǩiõli da mättʼtõõzz raaveem diõtt: </em></p>
<list><p type="listitem">Ainsmââʹttet põõšši tällõõzzlaž tuärjj sääʹmkulttuur- da ǩiõllpieʹsståimmjummuž riâššmõʹšše.</p>
<p type="listitem">Šiõtteet jânnam puk škooultõõzz jäʹrjsteeʹjid kuõskki õõlǥtõs sääʹmǩiõli mättʼtõõzz riâššmõʹšše, kååʹtt vueʹjjest miârkteʹči pukid jânnam sääʹmškooulniiʹǩǩid kuõskki vuõiggâdvuõđ sääʹmǩiõl mättʼtõõzz vuäǯǯmõʹšše.</p>
<p type="listitem">Vueiʹtlvââʹstet sääʹmǩiõli mättʼtõs veeʹzz jânnmest raajeeʹl põõššjen ougglõsmättʼtõs da tuõrvveeʹl mättʼtõõzz teäggtõõzz.</p>
<p type="listitem">Tiuʹdde piijât OKM ooudâsviikkâmtuâjj-joouk (2021:25) tåimmeʹtǩǩõõzzid.</p>
<p type="listitem">Vueiʹtlvââʹstet pâʹjjmättʼtõõttiteeʹsti spraavdõõttmõš sääʹmǩiõlin tâʹl ǥu mättʼtõs lij sääʹmǩiõllsaž.</p>
<p type="listitem">Vääʹn sääʹmǩiõllsaž mättmateriaalâst liâ miârkteei. Sääʹmǩiõllsaž mättmateriaal puuʹtʼtemvääraid tuejjeet põõšši pââjõs.</p>
<p type="listitem">Sääʹmǩiõli sââʹj raaveet jeeʹres õhttvuõđin.</p>
<p type="listitem">Sääʹmǩiõllsaž vuâđđkääzzkõõzzid raaveet.</p>
<p type="listitem">Säʹmmlaid kuõskki teâđ lââʹzztet miârkteeinalla škooulmättʼtõʹsse halltõspââʹjest čõõđ viikkmin mättʼtemplaani vuâđđoođummšin.</p>
</list><p>2. Parlamentaarlaž tåimmkåʹdd viikkâd ooudâs sääʹmjieʹllemvueʹjjid.</p>
<p>Lääʹddjânnmest ij leäkku tåimmorgaan, koʹst nuʹt Lääʹddjânnam riikk ǥu säʹmmlai jiijjâs jiõččvaaldâšm saǥstâʹlle da åʹcce obbvääldlaž vuäinlmõõžž dommvuuʹd da äʹrbbvuõđlaž jieʹllemvuõʹjji ooudâs viikkmõʹšše. Eʹtǩǩeem tåimmkååʹdd tuâjjan lij čiõlǥted sääʹmjieʹllemvueʹjji di äʹrbbvuõđlaž teâđ da tääidai sââʹjj kõskkvuõđâst õhttsažkååddlaž muttsid di äimmõsmuttsa</p>
<p><em type="italic">Tååim tåimmkååʹdd alttummšen: </em></p>
<list><p type="listitem">Tåimmkåʹdd altteet halltõspââʹj ääiǥas.</p>
<p type="listitem">Tåimmkååʹddest liâ eeʹttkõsttum nalla parlameʹnttpeällõõǥǥ di Sääʹmteʹǧǧ.</p>
<p type="listitem">Tåimmkådda vaʹrrjet taarbšeei mieʹrrteäʹǧǧ riikk budjeeʹttest.</p>
<p type="listitem">Tåimmkååʹdd rääjj rapoort da tåimmeʹtǩǩõõzzid riikksuåvtõʹsse säʹmmlai äʹrbbvuõđlai jieʹllemvuõʹjji da äʹrbbvuõđlaž teâđ tåimmamoudldõõzzi tuõrvvmõššân da ooudâsviikkmõššân.</p>
<p type="listitem">Tåimmkåʹdd čiŋlmââvv jeäʹrben puäʒʒhoiʹddjummša, kueʹllšeellmõʹšše, mieʹcstummša, sääʹmǩiõttʼtuõjju da noorõʹsse di tõi ânnʼjõžäiggsaž vueʹǩǩâʹttem-maallid.</p>
</list><p>3. Programm ÕM alggmeerai vuõiggâdvuõđi čõõđtõõzz teâuddjâttmõššân</p>
<p>Čõõđtõõzz miârktõssân lij suõjjled da viikkâd ooudâs alggmeerai vuõiggâdvuõđid di tuõrvvâd sij jiõččmieʹrreemvuõiggâdvuõđâs. Lääʹddjânnam priimi čõõđtõõzz e. 2007 da čõõnõõđi tõn tiuʹddepiijjmõʹšše e. 2014.</p>
<list><p type="listitem">Sääʹmkulttuur jieʹllemviõkksažvuõđ raaveem diõtt Lääʹdd riikk da Sääʹmteeʹǧǧ âlgg tuejjeed puõʹtti vaalpââʹjest tiuʹddepiijjâm-programm ÕM čõõđtõõzz teâuddjâttmõššân.</p>
<p type="listitem">Tiuʹddepiijjâm-programm âlgg käʹtted čõõđtõõzz jeeʹres vueʹss-suõʹrjid, ml. ǩiõll, kulttuur, sosiaal- da tiõrvâsvuõđhuâll, škooultõs da tuʹmmstõktuõjju vuässõõttmõš.</p>
<p type="listitem">Čõõđtõs teäʹddad kollektiivlaž vuõiggâdvuõđid <list><p type="listitem">Jiõččmieʹrreemvuõiggâdvuõtt</p>
<p type="listitem">Vuõiggâdvuõtt jiõggsaž da aunnsallaš kulttuuʹre</p>
<p type="listitem">Vuõiggâdvuõđ vuuʹdi âânnmõʹšše, jieʹllemvuõʹjjid da luâttreeʹǧǧesvuõđid</p>
</list></p>
</list><p type="title">Ääiʹjpoddsaž 2023</p>
<p><em type="italic">Sosiaalstaan </em></p>
<p>Säʹmmlaid vääʹldet lokku sosiaalstaanoođummšest. Lââʹssen raaveet Sääʹmteeʹǧǧ teâđpuuʹtʼtõõzz resuursid.</p>
<p><em type="italic">Lääʹǩǩ Sääʹmteeʹǧǧest da jiõččmieʹrreemvuõiggâdvuõtt </em></p>
<p>Lääʹddjânnmest âlgg šiõtteed ođđ sääʹmteʹǧǧlääʹǩǩ nuʹt, što säʹmmlai taarb da Lääʹddjânnam meeraikõskksaž õõlǥtõõzzid vääʹldet lokku lääʹjj siiskõõzz raajjmõõžžâst.</p>
<p><em type="italic">Tâʹvvjânnmallaš sääʹmsuåppmõš </em></p>
<p>Tâʹvvjânnmallaš sääʹmsuåppmõš radifiâʹstted Taarrjânnmest, Ruõccjânnmest da Lääʹddjânnmest Sääʹmteeʹǧǧ tuärjjõõzzin.</p>
<p><em type="italic">Teän kueʹllšeeʹllemvuâkkõs </em></p>
<p>Teän kueʹllšeeʹllemvuâkkõs saǥstõõlât oʹđđest vaʹstteed säʹmmlai taarbid.</p>
<p><em type="italic">Säʹmmlai vuõiggâdvuõđi ooudâsviikkmõš </em></p>
<p>Säʹmmlai vuõiggâdvuõđi tuõrvvmõš luâđ âânnmõõžžâst.</p>
<p><em type="italic">Tuõttvuõtt- da suåvâdvuõttproseʹss </em></p>
<p>Tuõttvuõtt- da suåvâdvuõttkomissio viõkkâš da mieʹrrmeâldlaž tuâj loʹppe vuäǯǯmõš di sääʹm psykososiaalʼlaž tuärjjõõzz juâkkaz Uvja tåimmjummuš da tõn juätkkjemvuõđ tuõrvvmõš âlgg ainsmâʹtted puõʹtti halltõõzz prograammâst.</p>
<p><em type="italic">Kueʹllšeeʹllemlääʹǩǩ tuõrvvâd säʹmmlai vuõiggâdvuõđid alggmeeran </em></p>
<p>Kueʹllšeeʹllemlääʹjj oođummšest âʹlǧǧe väʹldded lokku säʹmmlai vuõiggâdvuõđ alggmeeran di sueiʹmkrâʹstted lääʹjj šiõtlmid mõõnniäiggsaž suudišttâm räʹtǩǩummšid säʹmmlai kueʹllšeellmõʹšše õhttneeʹl. Jeäʹrab vuâmmšõõzz âlgg ǩiʹddjed kueʹllšeeʹllemlääʹjj 10 §:ffe di säʹmmlai dommvuuʹdest jälsteei säʹmmlai õõutverddsažvuõʹtte.</p>
<p type="title">Sääʹmteʹǧǧ</p>
<p>Sääʹmteʹǧǧ eeʹttkâstt säʹmmlaid meersânji da meeraikõskksânji. Sääʹmteʹǧǧ tåimm vuõiggâdvuõttministeria vaaldâšmvuuʹdest, leša lij jiõččnaž riikk veʹrǧǧniiʹǩǩin.</p>
<p>Sääʹmteeʹǧǧ vääžnmõs tuâjj lij viikkâd čõõđ vuâđđlääʹjjest tõõzz šiõttuum tuâjaid leʹbe viikkâd čõõđ säʹmmlai jiijjâs ǩiõlâs da kulttuurâs kuõskki jiõččvaaldâšm di tuõrvvâd sääʹm alggmeerkulttuur seillmõš da ouddnem.</p>
<p>Tåimmjummuž teäggtet riikk budjeʹtt-teäggtõõzzin. Sääʹmteeʹǧǧ jiõčč tåimmjummša lij vaʹrrjum riikk täällarvvlõõzzâst n. 2,5 miljoon euʹrred di Sääʹmteeʹǧǧ mieʹldd miõđât teäggtõõzz sääʹmkulttuuʹre da õhttõõzzid, sääʹmǩiõllsaž ouddpeâmm- da sosiaal- ja tiõrvâsvuõttkääzzkõõzzid da sääʹmǩiõllsaž mättmateriaalpuuʹtʼtõʹsse. Sääʹmteeʹǧǧest liâ še pååđprojeeʹkt, koid puätt teäggtõs riikk da Euroopp Unioon väärain.</p>
<p>Säʹmmlain lij säʹmmlai dommvuuʹdest ǩiõlâs da kulttuurâs kuõskki jiõččvaaldâšm. Voudda koʹlle Jeänõõǥǥ, Aanar da Uccjooǥǥ kooʹddi vuuʹd di Lappi paalǥâskååʹdd vuʹvdd Suäʹđjel kååʹddest leʹbe vueʹjjest Suäʹđjel kååʹdd tâʹvvbieʹll.</p>
</body></document>
