<document xml:lang="sms" id="no_id"><header><title>Riikksuåvtõõzz pravleeʹnnʼja õlmstõõʹtti rapoort tuõttvuõtt- da suåvâdvuõttproseeʹss valmštõõllmõõžž tuärjjan õnnum kuullmõõžži pirr - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2018</year><wordcount>250</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2018/11/27/riikksuavtoozz-pravleennja-olmstootti-rapoort-tuottvuott-da-suavadvuottproseess-valmstoollmoozz-tuarjjan-onnum-kuullmoozzi-pirr/?lang=nuo</origFileName><parallel_text xml:lang="fin" location="valtioneuvoston_kanslia_julkaisi_raportin_totuus-_ja_sovintoprosessin_valmistelun_tueksi_pidetyista_kuulemisista.html"/><parallel_text xml:lang="sme" location="stahtaradi_kansliija_almmustahtii_raportta_duohtavuohta-_ja_soabadanproseassa_valmmastallama_doarjjan_dollon_gullamiin.html"/><parallel_text xml:lang="smn" location="staataraadi_kanslia_almostitij_raapoort_tuotavuota-_ja_sovadattamproosees_valmastallam_toorjan_tohhum_kulamijn.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Riikksuåvtõõzz pravleeʹnnʼja õlmstõõʹtti rapoort tuõttvuõtt- da suåvâdvuõttproseeʹss valmštõõllmõõžž tuärjjan õnnum kuullmõõžži pirr</p>
<p>Lääʹdd halltõs lij Sääʹmteeʹǧǧ eʹtǩǩõõzzâst alttääm sääʹmaaʹššid ǩiõttʼtõõlli tuõttvuõtt- da suåvâdvuõttproseeʹss valmštõõllmõõžž kålggmannust 2017. Sääʹmteeʹǧǧ sååbbar eʹtǩǩii vuõlttõs-saǥstõõllmest, koon tõt čõõđti tiuddsåbbreʹstes 9.2.2018, što proseeʹss pirr jäʹrjsteʹčeš säʹmmlai kuullmõõžžid nuʹtt sääʹmvuuʹdest ko še tõn åålǥpeäʹlnn. Riikksuåvtõõzz pravleeʹnnʼja õlmstõõʹtti rapoort kuullmõõžži pirr 26.11.2018.</p>
<p>– Raportt ǩeäss õʹhtte kuullmõõžžin ouʹdde puättam anonymisõsttum jurddjid tuõttvuõtt- da suåvâdvuõttproseeʹss pirr. Vuäinam, što rapoortâst lij samai vääžnai tõt, što muʹvddem aaʹššid da šõddmõõžžid õõlǥči tuʹtǩǩeed, jõs tuʹmmje vuâđđeed tuõttvuõtt- da suåvâdvuõttkomissio, ceälkk Sääʹmteeʹǧǧ saaǥǥjååʹđteei Tiina Sanila-Aikio.</p>
<p>– Kaaggčem rapoortâst kueʹhtt väʹlddvuâmmšõõzz, koin vuõssmõs lij tõt, što säʹmmla lie jeeʹresärvvsa veʹrddõõleeʹl läʹddlaid lääʹjjšeâttmõõžž tääʹzzest di nuʹtt koččum takai jieʹllmest še. Nuʹbb rapoort väʹlddvuâmmšõs – assimilaatio leʹbe läʹddlõõvvmõš da kolonisaatio mäddââʹnnmest juätkkje – lij lossâd, puârast vuâđđuum da tõt õõlǥči leeʹd tuõttvuõtt- da suåvâdvuõttproseeʹss saǥstõõllmõõžži vuâlggsââʹjj, juätkk Sanila-Aikio.</p>
<p>Õlmstõttum kuullâmrapoort pirr jäʹrjste pukid äävai mainstõõllâmšõddmõõžž 17.12.2018 čiâss 17:30 Aanrest Sajoozz auditoriost. Pääiʹǩ âʹlnn lie jm. riikkpiisar Paula Lehtomäki di riikksuåvtõõzz pravleeʹnnʼja da vuõiggâdvuõttministeria veʹrǧǧoummu.</p>
<p>Sääʹmteʹǧǧ, vuõiggâdvuõttministeria da riikksuåvtõõzz pravleeʹnnʼja sueʹppe säʹmmlai kuullmõõžži jäʹrjstummšest ǩeâđđa 2018. Sääʹmvuuʹdest da Lääʹdd šuurmõs gåårdin õʹnneš 29 kuullâmpoodd 2.5.–29.6.2018 kõskksaž ääiʹj. Riikksuåvtõõzz pravleeʹnnʼja õlmstõõʹtti rapoort kuullmõõžži pirr 26.11.2018. Raportt lij õlmstõttum viiđ ǩiõʹlle; aanrõšǩiõʹlle, säämas da tâʹvvsääʹmǩiõʹlle, lääddas da ruõccâs. Lââʹssen rapoort õlmstâʹtte mâʹŋŋlest eŋgglõsǩiõʹlle še.</p>
<p><em type="italic">Saamelaisten asioita koskeva sovintoprosessi -kuulemisraportti </em></p>
<p><em type="italic">Lisätietoa saamelaisten totuus- ja sovintoprosessin valmistelusta </em></p>
<p>Riikksuåvtõõzz teâđtõs kuullâmrapoort õlmstâʹttmest (26.11.2018): https://vnk.fi/documents/10616/11086133/559+Sovintokomission+valmistelu+-raportti+koltansaame.pdf</p>
<p><em type="italic">Lââʹssteâđ: </em></p>
<p>Saaǥǥjååʹđteei Tiina Sanila-Aikio teʹl. 050 300 1780, tiina.sanila-aikio(at)samediggi.fi</p>
<p>Spesiaaläʹšštobddi Anni-Kristiina Juuso, teʹl. 0295 160 169, riikksuåvtõõzz pravleeʹnnʼja</p>
</body></document>
