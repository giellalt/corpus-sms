<document xml:lang="sms" id="no_id"><header><title>Sääʹmaaʹšši saǥstõõllâmpeeiʹvin äʹššen jm. alggmeerai vuõiggâdvuõđi tåimmapiijjmõš Lääʹddjânnmest - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><wordcount>230</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2020/11/16/saamaassi-sagstoollampeeivin-assen-jm-alggmeerai-vuoiggadvuodi-taimmapiijjmos-laaddjannmest/?lang=nuo</origFileName><parallel_text xml:lang="fin" location="saamelaisasioiden_neuvottelupaivilla_esilla_mm__alkuperaiskansojen_oikeuksien_toimeenpano_suomessa.html"/><parallel_text xml:lang="sme" location="sameassiid_raddadallanbeivviin_ovdan_ee__eamialbmogiid_vuoigatvuodaid_ollasuhttin_suomas.html"/><parallel_text xml:lang="smn" location="samiasij_radadallampeeivijn_oovdan_ei__algaalmugij_vuoigadvuodai_tooimanpieijam_suomast.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sääʹmaaʹšši saǥstõõllâmpeeiʹvin äʹššen jm. alggmeerai vuõiggâdvuõđi tåimmapiijjmõš Lääʹddjânnmest</p>
<p><em type="italic">Sääʹmaaʹšši saǥstõõllâmpeeiʹvid jäʹrjstet skamm-mannu 16.–17. peeiʹv 2020 ougglõsõhttvuõđin. Juõʹǩǩ eeʹjj jäʹrjstum saǥstõõllâmpeeiʹvi mieʹrren lij mõõnnâd čõõđ ääiʹjpoddsaž sääʹmaaʹššid ministeriai veʹrǧǧniiʹǩǩi da Sääʹmteeʹǧǧ eeʹttkõʹsttjivuiʹm. Taʹnni saǥstõõllâmpeeiʹvin teeman lie alggmeerai vuõiggâdvuõđi tåimmapiijjmõš Lääʹddjânnmest di vueʹǩǩ-ǩiõčldõk säʹmmlai ǩiõl da kulttuur kuõskki mieʹrrtieʹǧǧin. </em></p>
<p>Saǥstõõllâmpeeiʹvi vuõssmõs peeiʹv lij pukid ministeriaid jurddum õhttsaž vueʹss, koʹst ǩiõttʼtõõlât alggmeerai vuõiggâdvuõđi tiuʹddepiijjmõõžž Lääʹddjânnam meeraikõskksaž ooumažvuõiggâdvuõttõõlǥtõõzzi da -čõnnõõttmõõžži beäʹlnn. Nuuʹbb peeiʹv noorât teâđ säʹmmlai ǩiõl da kulttuur jeäʹrben kuõskki mieʹrrtieʹǧǧi vueʹjj pirr.</p>
<p><span type="quote">”Vuârdam saǥstõõllâmpeeiʹvin šiõǥǥ saǥstõõllmõõžž säʹmmlaid kuõskki ääiʹjpoddsaž aaʹššin. Aainâs tääʹrǩes äʹššen lij ǩiõttʼtõõllâd alggmeerai vuõiggâdvuõđi tåimmapiijjmõõžž Lääʹddjânnmest, ko Lääʹddjânnmest ij tän räjja mõõneeʹst leäkku valmštõllum meerlaž strategia ij-ka alggmeerai vuõiggâdvuõđi čõõđtõõzz tåimmapiijjmõš šõõdd koordinââʹsteeʹl”</span>, ceälkk saaǥǥjååʹđteei Tuomas Aslak Juuso.</p>
<p>Saǥstõõllmõõžžin nuuʹbb peeiʹv saǥstõõlât veâl Sääʹmteeʹǧǧ eʹtǩǩeem ääiʹjpoddsaž aaʹššin tõin vaʹstteei veʹrǧǧniiʹǩǩivuiʹm. Äʹššen lie kulttuurkääzzkõõzz da kõõskõõzzi teäggtõs, säʹmmlai jieʹllemvueʹjj harjjteeʹji sosiaalstaan oouʹdummuš di sääʹmǩiõllsa da kulttuurmeâldla miõlltiõrvâsvuõttkääzzkõõzz.</p>
<p>Sääʹmteeʹǧǧest saǥstõõllâmpeeiʹvid vuässâʹtte saaǥǥjååʹđteei Tuomas Aslak Juuso, I väärrsaaǥǥjååʹđteei Anni Koivisto, II väärrsaaǥǥjååʹđteei Leo Aikio, vaaldâšmjååʹđteei Pia Ruotsala-Kangasniemi di Sääʹmteeʹǧǧ veʹrǧǧneeʹǩǩ jeeʹres sektoorin.</p>
<p>Saǥstõõllâmpeeiʹv lie vuõiggâdvuõttministeria da Sääʹmteeʹǧǧ koordinâʹsttem da jäʹrjstet ååʹn kuuđad vuâra.</p>
<p><em type="italic">Lââʹssteâđ: </em></p>
<p>Saaǥǥjååʹđteei Tuomas Aslak Juuso teʹl.. 040 687 3394 / 010 839 3101, tuomas.juuso(at)samediggi.fi</p>
<p>I väärrsaaǥǥjååʹđteei Anni Koivisto teʹl. 040 415 5969 , anni.koivisto(at)samediggi.fi</p>
<p>II väärrsaaǥǥjååʹđteei Leo Aikio teʹl.. 040 621 6505 / 010 839 3180, leo.aikio(at)samediggi.fi</p>
<p>Vaaldâšmjååʹđteei Pia Ruotsala-Kangasniemi, teʹl. 040 726 2688 / 010 839 3106, pia.ruotsala(at)samediggi.fi</p>
</body></document>
