<document xml:lang="sms" id="no_id"><header><title>Sääʹmǩiõli tuʹlǩǩeemškooultõs älgg - Sääʹmteʹǧǧ äjšmâtt ooccâd škooultõʹsse - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2020</year><wordcount>275</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2020/03/26/saamkioli-tulkkeemskooultos-algg-saamtegg-ajsmatt-ooccad-skooultosse/?lang=nuo</origFileName><parallel_text xml:lang="fin" location="saamen_kielten_tulkkauskoulutus_alkaa.html"/><parallel_text xml:lang="sme" location="samegielaid_dulkonskuvlejupmi_alga.html"/><parallel_text xml:lang="smn" location="samikielai_tulkkumskovlim_alga.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sääʹmǩiõli tuʹlǩǩeemškooultõs älgg – Sääʹmteʹǧǧ äjšmâtt ooccâd škooultõʹsse</p>
<p>Sääʹmteeʹǧǧ kuʹǩesäiggsaž tuõiv sääʹmǩiõli tuʹlǩǩeemškooultõõzzâst šâdd mââimõsân tuõttân, ko Sääʹm škooultemkõõskõs alttad tuʹlǩǩeemškooultõõzz čâhčča õõutveäkka Diakonia-ämmatõllškooulin da Oulu universiteeʹtt Giellagas-instituuttin. Haʹŋǩǩõõzz teäggtet Euroopp sosiaalteäggõõǥǥ väärain da haʹŋǩǩõõzz lie teäggteʹmen še säʹmmlai dommvuuʹd kooʹddin Aanar, Uccjokk da Jeänõk di Sääʹmteʹǧǧ.</p>
<p>Haʹŋǩǩõõzzâst čõõđtet määŋghääʹmmškooultõssân 25 mättceäkkaz veiddsõs sääʹmǩiõli tulkkškooultõsobbvuõđ lookkâmeeʹjj 2020–2021. Škooultõs lij jurddum jeäʹrben vuuʹdest juʹn tuåimmi sääʹmǩiõli tuulkid, leâša tõt ââʹnat še jeeʹres mõõn-ne nuuʹbb tääʹzz škooultõõzz spraavâm oummid, koin lij riʹjttjeei njäälmlaž da ǩeerjlaž ǩiõllsilttõs lääʹddǩiõlâst da mõõn-ne kooum sääʹmǩiõlâst.</p>
<p>Sääʹmteeʹǧǧ ǩiõllstaanpiisar Anne Kirste Aikio</p>
<p>Sääʹmteʹǧǧ äjšmâtt sääʹmǩiõllsaid ooʒʒõõttâd škooultõʹsse, ko sääʹmǩiõli tuulki tarbb lij jõnn. Sääʹmteʹǧǧ vieʹǩǩat veʹrǧǧniiʹǩǩid kaunnâd tuulkid, leâša teâtt, što vueʹǩǩ tuulki vuäǯǯamvuõđ peäʹlest lij väʹǯǯel, ko tuulk jie leäkku jiânnai. Tuulk tuâjj suäpp puârast sääʹm jieʹllemnälla, ko tuâjj lij suåvtemnalla äʹrbbvuõđlaž jieʹllemvuõʹjji lââʹssen še mättʼtõõttjid leʹbe põõrǥâsniiʹǩǩid, peäggat jiõčč-i tulkkân kuuʹǩǩ ääiʹjben tuåimmâm ǩiõllstaanpiisar Anne Kirste Aikio.</p>
<p>– Tuulk tuâj leʹjje samai šiõǥǥ lââʹsstuâj mättʼtõõttmõõžž paʹldde, seämmanalla tõt lij šiõǥǥ nääʹll vuäǯǯad lââʹsstiânnsid jeeʹres tuâjai lââʹssen, håʹt mâka ǩiõtt-tuâjai tuejjeeʹjid leʹbe jåårǥlõʹttjid. Tuulk tuâjj lij miõlǩiddsaž, kaiʹbbjeei da taʹrjjad še vueiʹttemvuõđ seuʹrrjed da mättjed määŋgi aaʹšši pirr lââʹzz. Tuulk tuâjast leäm piâssâm maatkčed, kaaunõõttâd jiânnai jeeʹres oummivuiʹm da veeideed silttummuž jeeʹres õhttsažkååʹdd suõʹrjin.</p>
<p>Sääʹmteʹǧǧ taarbaš tuulkid såbbrid, seämmanalla mâʹte kååʹdd da jeeʹres veʹrǧǧneeʹǩǩ. Looǥǥ lââʹzz tulkkškooultõõzz da tõn siiskõõzz pirr Sääʹm škooultemkõõskõõzz seeidain .</p>
<p>Ooccâmäiʹǧǧ škooultõʹsse lij 3.4.2020 räjja .</p>
<p>Ooccâmlomaakk käunnʼje tääiʹben .</p>
<p><em type="italic">Lââʹsteâđ </em>haʹŋǩǩõõzz da škooultõʹsse ooʒʒõõttmõõžž pirr käunnʼje SOGSAKK neʹttseeidain da </p>
<p>Iiris Mäenpää, SOGSAKK, iiris.maenpaa@sogsakk.fi, 040 487 6887</p>
<p>Tiisu-Maria Näkkäläjärvi, SOGSAKK, tiisu-maria.nakkalajarvi@sogsakk.fi, 040 378 0304</p>
<p>leʹbe</p>
<p>ǩiõllstaanpiisar Anne Kirste Aikio, anne-kirste.aikio@samediggi.fi, 010 839 3124 / 040 707 5626</p>
</body></document>
