<document xml:lang="sms" id="no_id"><header><title>Sääʹmnuõr õõlǥte tååimaid äimm-muttâz tuõʹlstõõllmõʹšše - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2021</year><wordcount>277</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2021/09/23/saamnuor-oolgte-taaimaid-aimm-muttaz-tuolstoollmosse/?lang=nuo</origFileName><parallel_text xml:lang="eng" location="sami_youth_demand_actions_to_mitigate_climate_change.html"/><parallel_text xml:lang="fin" location="saamelaisnuoret_vaativat_toimia_ilmastonmuutoksen_hillitsemiseksi.html"/><parallel_text xml:lang="sme" location="samenuorat_gaibidit_doaimmaid_dalkkadatrievdama_goahcamii.html"/><parallel_text xml:lang="smn" location="saminuorah_vaatih_tooimaid_songngadahnubastus_raijim_tiet.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sääʹmnuõr õõlǥte tååimaid äimm-muttâz tuõʹlstõõllmõʹšše</p>
<p><span type="quote">Tobdstep äimmõskriis da õõlǥtep ǩirrsaid tååimaid pirrõsmuttsi tuõʹlstõõllmõʹšše. Meeʹst lij vuõiggâdvuõtt puõʹttiäigga da  tõt âlgg leeʹd jiiʹjjen-nallšem.</span></p>
<p>Sääʹmnuõri õõlmâsceälkkmõš kägg õlmmsa huõl Sääʹmjânnam luâđ vueʹjjest da puõʹttivuõđâst de noor õʹhtte tåimmjem eʹtǩǩõõzzid. Sääʹmnuõr õõlǥte tååimaid äimm-muttâz tuõʹlstõõllmõʹšše da tõõzz šiõttlõõvvmõʹšše. Sääʹmnuõr liâ peʹcclõõžžâst äimm-muttâz vaikktõõzzin jeärbõʹžžen säʹmmlai äʹrbbvuõđlaid jieʹllemvueʹjjid da kulttuuʹre.</p>
<p>– Õõlmâsceälkkmõõžžâst eeʹttkâʹsttep õõlǥtõõzz, što säʹmmlaž äʹrbbvueʹǩǩteâđ käʹǧǧe tääʹssärvvsõʹžžen teâđ käivvan, ǥu tuʹtǩǩee da maainste äimm-muttsest, vuuʹdi âânnmõõžžâst da ärbbvuõđlain jieʹllemvueʹjjin. IPCC raportt peäggat raʹhttjid tuõttaaʹššid äimmõskriisâst. Leäʹp mainstam äimm-muttâz seuʹrrjõõzzin da õhttõõzzâm teivvam vaikktõõzzin juʹn eeʹǩǩpõõʹjid. Jeäʹp vueiʹt teänab cõggâd vaikktõõzzid, ba mij feʹrttjep altteed šiõttlõõvvâmtååimaid kulttuurâm, ǩiõleen da jieʹllemvueʹjjeen staanmõssân, tueʹtte õõlmâsceälkkmõõžž raajjmõʹšše vuässõõttâm Lääʹddjânnam Sääʹmteeʹǧǧ nuõrisuåvtõõzz saaǥǥjååʹđteei <em type="italic">Anni-Sofia Niittyvuopio </em>da Ruõccjânnam Sääʹmteeʹǧǧ nuõrisuåvtõõzz saaǥǥjååʹđteei <em type="italic">Maria Unnes. </em></p>
<p>Lââʹssen õõlmâsceälkkmõõžžâst tuõʹtte, što õhttsažtuâjj sääʹmnuõri kõõskâst âlgg staanâd õhttsain noorõõttmõõžžin da teivvmõõžžin de õhttsažtuâj säʹmmlai kõõskâst pâiʹl valdiaraaji da jeeʹres alggmeeraivuiʹm âlgg raʹvvjed da lââʹzzted.</p>
<p>Sääʹmnuõr liâ valmštõõllâm õõlmâsceälkkmõõžž õhttsažtâʹvvjânnmallša sääʹmnuõri konfereeʹns vueʹssen. Õõlmâsceälkkmõš tåimmai tuâjjneävvan õhttsažtâʹvvjânnmallša sääʹmnuõri õhttsažtuâjast da tõt lij tåimmam-mall pâiʹl valdiaraaji äimm-muuttâs vuâstta.</p>
<p type="title">Õõlmâsceälkkmõš lij lookkâmnalla:</p>
<list><p type="listitem">tâʹvvsäämas</p>
<p type="listitem">aanarsäämas</p>
<p type="listitem">nuõrttsäämas</p>
<p type="listitem">lääddas</p>
<p type="listitem">eŋgglõssân</p>
</list><p>Õhttsažtâʹvvjânnmallšaž sääʹmnuõri konfereʹnss õʹnne olgglõsnoorõõttmõššân 26.8.2021. Konfereeʹns väʹlddriâššjen toiʹmmji Sääʹmteeʹǧǧ nuõrisuåvtõõzz da tõn reâʹšše õhttsažtuâjast Taarrjânnma,Ruõccjânnam da Lääʹddjânnam Sääʹmteeʹǧǧ nuõritoiʹmmjeeʹjivuiʹm. Konfereeʹnsest särnnamvuâraid õʹnne Lääʹddjânnam pirrõs- da äimmõsminister <em type="italic">Krista Mikkonen, </em>sääʹmparlamentaarlaž suåvtõõzz saaǥǥjååʹđteei <em type="italic">Aili Keskitalo, </em>Sääʹmteeʹǧǧ saaǥǥjååʹđteei <em type="italic">Tuomas Aslak Juuso </em>da nuõrr puäʒʒooumaž <em type="italic">Jussa Seurujärvi. </em>Tuâjjpõõrtid õʹnne somevaikkteei <em type="italic">Emmi Nuorgam </em>, artivistt <em type="italic">Pauliina Feodoroff </em>da globaal nuõri- organisaatio <em type="italic">Youth4Nature. </em>Konfereeʹns teeʹmmen leäi äimm-muuttâs da tõn vueʹssen raʹjje õõlmâsceälkkmõš. </p>
<p type="title">Lââʹzzteâđaid</p>
<p><em type="italic">Anni-Sofia Niittyvuopio </em>Lääʹddjânnam Sääʹmteeʹǧǧ nuõrisuåvtõõzz saaǥǥjååʹđteei +358 40 708 2072 anni-sofia.niittyvuopio(at)samediggi.fi </p>
<p><em type="italic">Maria Unnes </em>Ruõccjânnam Sääʹmteeʹǧǧ nuõrisuåvtõõzz saaǥǥjååʹđteei maria.unnes(at)sametinget.se </p>
<p><em type="italic">Elli-Marja Hetta </em>Lääʹddjânnam Sääʹmteeʹǧǧ nuõripiisar +358 50 382 5179 elli-marja.hetta(at)samediggi.fi </p>
</body></document>
