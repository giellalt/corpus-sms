<document xml:lang="sms" id="no_id"><header><title>Sääʹmparlameʹnttneeʹǩǩ noorõʹtte saǥstõõlllâd ruânn seʹrddem vaaiktõõzzin sääʹmjieʹllemvuõʹjjid  - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2023</year><wordcount>229</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2023/06/08/saamparlamenttneekk-noorotte-sagstoolllad-ruann-serddem-vaaiktoozzin-saamjiellemvuojjid/?lang=nuo</origFileName><parallel_text xml:lang="fin" location="saamelaisparlamentaarikot_kokoontuivat_keskustelemaan_vihrean_siirtyman_vaikutuksista_saamelaiselinkeinoihin.html"/><parallel_text xml:lang="sme" location="sameparlamentarihkkarat_coahkkanedje_sagastallat_ruona_nuppastusa_vaikkuhusain_sameealahusaide_.html"/><parallel_text xml:lang="smn" location="samiparlamentarijkkareh_cokkanii_savastallad_ruanaa_nubastus_vaikuttasain_sami-ialattassaid_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sääʹmparlameʹnttneeʹǩǩ noorõʹtte saǥstõõlllâd ruânn seʹrddem vaaiktõõzzin sääʹmjieʹllemvuõʹjjid</p>
<p><em type="italic">Čiiččad sääʹmparlameʹnttniiʹǩǩi konfereeʹns jäʹrjsteš Ruõcc Arvidsjaurist 30. – 31.5.2023. Konferenssa vuässõʹtte sääʹmparlamentneeʹǩǩ Taarrjânnmest Ruõccjânnmest da Lääʹddjânnmest. Tän eeʹjj teeʹmmen leʹjje ruânn seʹrddem da porrmõšjiõččväärrvuõtt Konfereeʹnsest kuʹlleš jm. äʹšštobddiloǥlmid piõggviõǥǥ, meäʹccindustria di kuåivâstooiʹm vaaiktõõzzin sääʹm jieʹllemvuõʹjjid. </em></p>
<p>Sääʹmteeʹǧǧ saaǥǥjååʹđteei Tuomas Aslak Juuso lij toođvaž, što sääʹmparlameʹnttneeʹǩǩ piõʹsse eʹpet noorõõttâd da saǥstõõlllâd õhttsaž aaʹššin di ruânn serddma kuulli vaʹǯǯtõõzzi pirr, tõn diõtt ko tõt ij leäkku čuõlmteʹm sääʹmvuuʹd luâttväärai ââʹnnem ǩiõččâmkuuʹlmest.</p>
<p>– Ruânn seʹrddem da tõõzz kuulli toimia tooiʹmid âlgg valmštõõllâd vuârrvaaiktõõzzâst Sääʹmteeʹǧǧin, što hääitlaž vaaiktõõzzid sääʹmõhttsažkådda vueiʹtet väʹldded lokku ja cõggâd õuddǩiõʹtte. Säʹmmlain âlgg alggmeeran leeʹd tuõtt vuäittmõš vaaikted tuʹmmstõktuõjju, särnn Juuso.</p>
<p>Arvidsjaurr konfereʹnss priimi lââʹssen sääʹm äʹrbbvuõđlaž jällsõõʹji luâttväärai äuʹǩǩenâânnmõõžž di porrmõšjiõččvääraid ǩiõttʼtõõlli õõlmtõõzz, koonn mieʹldd sääʹmvuuʹd luâttvääraid ij vuäǯǯ äuʹǩǩeed säʹmmlai vueʹǩǩsõs miâsttâmtaa. Õõlmtõõzzâst õõlǥtet pukid sääʹmvuuʹdest toiʹmmjeei toiʹmmjeeʹjid raajjâd ooumažvuõiggâdvuõttstandaardid da –politiikk, što säʹmmlai alggmeervuõiggâdvuõđid suõjjlet da ciʹsttjet. Lââʹssen õõlmtõs kaiʹbbai Tâʹvvjânnmid raajjâd lääǥǥlaž da čõõđ vikkum vuõiggâdvuõđlaž suej säʹmmlai sosiaalʼlaž pueʹrrvââjjmâ.</p>
<p>Sääʹm Parlamentaarlaž suåvtõõzz tåimmplaan mieʹldd sääʹmparlamentniiʹǩǩi konfereʹnss jäʹrjstet juõʹǩǩ kuälmad eeʹjj, da tõõzz vuässâʹtte Lääʹdd, Taarr da Ruõcc sääʹmtiiʹǧǧi vuäzzla di Ruõšš beäʹlnn säʹmmlai eeʹttkõʹstti. Eeʹjj 2020 konfereeʹns õʹnneš Aanrest pandemia diõtt eman eeʹjjest 2022. Pueʹtti konfereeʹns lij mieʹrr jäʹrjsted eeʹjjest 2026. Sääʹm parlamentaarlaž suåvtõs vaʹsttad sääʹmparlamentniiʹǩǩi konferenssin konfereeʹns jäʹrjstõõllmõõžžin.</p>
<p type="title">Lââʹssteâđ:</p>
<p>Tuomas Aslak Juuso Saaǥǥjååʹđteei 040 687 3394 tuomas.juuso@samediggi.fi</p>
<p>Inka Saara Arttijeff Meeraikõskksaž aaʹšši piisar 050 574 7629 inka-saara.arttijeff@samediggi.fi</p>
</body></document>
