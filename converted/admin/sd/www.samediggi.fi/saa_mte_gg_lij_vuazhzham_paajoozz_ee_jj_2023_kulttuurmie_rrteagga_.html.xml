<document xml:lang="sms" id="no_id"><header><title>Sääʹmteʹǧǧ lij vuäǯǯam pââjõõzz eeʹjj 2023 kulttuurmieʹrrteägga  - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2023</year><wordcount>215</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2023/02/03/saamtegg-lij-vuazzam-paajoozz-eejj-2023-kulttuurmierrteagga/?lang=nuo</origFileName><parallel_text xml:lang="fin" location="saamelaiskarajat_on_saanut_korotuksen_vuoden_2023_kulttuurimaararahaan_.html"/><parallel_text xml:lang="sme" location="samediggi_lea_ozzon_bajadusa_jagi_2023_kulturmearreruhtii.html"/><parallel_text xml:lang="smn" location="samitigge_lii_finnim_pajedem_ive_2023_kulttuurmeriruutan.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sääʹmteʹǧǧ lij vuäǯǯam pââjõõzz eeʹjj 2023 kulttuurmieʹrrteägga</p>
<p><em type="italic">Mättʼtõs- da kulttuurministeria lij miõttâm sääʹmǩiõllsaž kulttuur ooudâsviikkmõʹšše, Tâʹvvjânnmallaš sääʹmorganisaatioi tuärjjummša da Uccjooǥǥ Sääʹmceerkavǩeâmpi tuõʹllʼjummša õhttsiʹžže 236 000 euʹrred. Pââjõs oouʹdab iiʹjjid lij 57 000 euʹrred. </em></p>
<p>– Leäʹp määŋg eeʹjj ooudâst maistam kulttuurmieʹrrtieʹǧǧ pââʹjummuž peäʹlest. Leäm tååđvaž kulttuurpolitiikkâst vasttõõzzâst åårrjen, što mââimõõzzâst vuäǯǯap pââʹjummuž äigga kuʹǩesäiggsaž tuâj puäđõssân, särnn Sääʹmteeʹǧǧ saaǥǥjååʹđteeʹjj Tuomas Aslak Juuso.</p>
<p>Sääʹmteʹǧǧ iʹlmmti teâttan eeʹjj 2023 kulttuurmieʹrrtieʹǧǧ ooccâmnalla kålggmannust 2022 . Ooccmõõžžid õõlǥi tooiʹmted kålggmannu loʹppe mõõneeʹst. Kulttuurluʹvddkåʹdd noorââtt 16.-17.2.2023 tuʹmmeed mieʹrrtieʹǧǧ juâǥǥast. Tuʹmmstõõǥǥin iʹlmmtet täʹlvvmannu looppâst.</p>
<p>– Sääʹmõhttsažkåʹdd lij kuuʹǩǩ vuârddam, što vuäǯǯap lââʹzz resuursid sääʹmǩiõllsaž kulttuurtuõjju da čeäppõsjieʹllma. Kulttuurmieʹrrtieʹǧǧ pââjõõzzin lij šurr miârktõs pukin kooumin Lääʹddjânnmest jieʹlli sääʹmǩiõlin šõddi kultuurjieʹllma, rämmaš kulttuurluʹvddkååʹdd saaǥǥjååʹđteeʹjj Pirita Näkkäläjärvi.</p>
<p>Sääʹmteeʹǧǧ vaalpoodd täävtõssân lij leämmaž liâdggeed kulttuurmieʹrrtieʹǧǧ ooccâmproseʹss. Proseʹss lij ouddnam juʹn nuʹt kookkas, što tän eeʹjj suåppmõõžž vuâllaǩeeʹrjtet liâđǥlânji. Puõʹtti kulttuurmieʹrrtieʹǧǧ ooccmõš da tillčiõlǥtõõzz puäʹđet čõõđ viikkâd liâđǥlânji.</p>
<p>– Liâđǥlaž vuâllaǩeeʹrjtõõzzin ââʹnnep raavâs tobddõõttmõõžž, mii stäänn proseeʹss staanvuõđ. Miârktõssân lij hiâlpeed kulttuurmieʹrrtieʹǧǧ ooccjid da soljvâʹtted proseeʹss obbnes. Tät lij leämmaž tuâj vueʹlnn kuuʹǩǩ da leäm kuärǥaž, što leäʹp ååʹn piâssâm tän räjja, särnn Sääʹmteeʹǧǧ kulttuurpiisar Riitta Orti-Berg.</p>
<p type="title">Lââʹssteâđaid:</p>
<p>Tuomas Aslak Juuso Saaǥǥjååʹđteeʹjj 040 687 3394 tuomas.juuso@samediggi.fi</p>
<p>Pirita Näkkäläjärvi Kulttuurluʹvddkååʹdd saaǥǥjååʹđteeʹjj 40 357 7 006 pirita.nakkalajarvi@gmail.com</p>
<p>Riitta Orti-Berg Kulttuurpiisar 10 839 3 103 / 40 840 383 riitta.orti-berg@samediggi.fi</p>
</body></document>
