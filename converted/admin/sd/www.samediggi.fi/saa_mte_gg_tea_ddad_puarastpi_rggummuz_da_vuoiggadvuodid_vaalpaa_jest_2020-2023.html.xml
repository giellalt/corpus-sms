<document xml:lang="sms" id="no_id"><header><title>Sääʹmteʹǧǧ teäʹddad puârastpiʹrǧǧummuž da vuõiggâdvuõđid vaalpââʹjest 2020–2023 - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2020</year><wordcount>152</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2020/02/28/saamtegg-teaddad-puarastpirggummuz-da-vuoiggadvuodid-vaalpaajest-2020-2023/?lang=nuo</origFileName><parallel_text xml:lang="fin" location="saamelaiskarajat_painottaa_hyvinvointia_ja_oikeuksia_vaalikaudella_2020-2023.html"/><parallel_text xml:lang="sme" location="samediggi_deattuha_buresbirgejumi_ja_rivttiid_valgabajis_2020-2023.html"/><parallel_text xml:lang="smn" location="samitigge_tiaddut_pyereestvaijeem_ja_vuoigadvuodaid_valjapaajeest_2020-2023.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sääʹmteʹǧǧ teäʹddad puârastpiʹrǧǧummuž da vuõiggâdvuõđid vaalpââʹjest 2020–2023</p>
<p><em type="italic">Piâtnâc riâššõõttâm Sääʹmteʹǧǧ teäʹddad nellj njoonašteema õhttneeʹl sääʹmõõutstõõzzi puârastpiʹrǧǧummša da säʹmmlai alggmeervuõiggâdvuõđid. </em></p>
<p>Vaalpââʹj 2020–2023 väʹlddteeman kaʹǧǧe sääʹmkulttuurlääʹjj valmštõõllâm, sääʹmsuåppmõõžž ratifiâʹsttem, säʹmmlai puârastpiʹrǧǧeemkääzzkõõzzi oouʹdeem säʹmmlai dommvuuʹdest di sääʹmõõutstõõzzi ǩiõll- da kulttuurkääzzkõõzzi tuärjjeem säʹmmlai dommvuuʹd åålǥpeäʹlnn.</p>
<p>Puk kuâhttlo-õhtt Sääʹmteeʹǧǧ vuäzzla tuejjee õõutveäkka neellj pääiʹǩ liist vueʹssen saaǥǥstõõllmõõžžid, koid čõõđte riâššõõttâmsåbbar vuõssmõs peeiʹv saaǥǥstõõllâmkõõut ääiʹj.</p>
<p>Neellj pääiʹǩ liist priʹmme veerǥlânji õõutmiõllsânji Sääʹmteeʹǧǧ riâššõõttâmsåbbar nuuʹbb peeiʹv čõõđtum vuõlttõs-saaǥǥstõõllmõõžžâst, kååʹtt ǩiõttʼtõõli vaalpââʹj tuåimm- da tällõsplaan 2020–2023.</p>
<p>-Sääʹmteeʹǧǧ riâššõõttâmsåbbrest kueiʹt peeiʹv äiʹǧǧen čõõđtum saaǥǥstõõllâm čuäʹjte čiõlggsânji, što mõõk lie tääʹrǩes teema pukid säʹmmlaid. Neellj prioriteeʹtt da jeeʹres vuõlttõs-saaǥǥstõõllmõõžžâst ouʹddepuhttum aaʹšši vuâđald lij šiõǥǥ äʹlǧǧed valmštõõllâd õhttsaž tuåimm- da tällõsplaan vaalpââjas, ceälkk Sääʹmteeʹǧǧ ođđ saaǥǥjååʹđteei Tuomas Aslak Juuso.</p>
<p>Sääʹmteʹǧǧ čõõđti piâtnâc saaǥǥjååʹđteei- da halltõsvaalid. Lââʹssen Sääʹmteʹǧǧ vaʹlljii õõutmiõllsânji vuäzzlaid Sääʹmteeʹǧǧ luʹvddkooʹddid, suåvtõõzzid da jeeʹres kõskksaž tuâjj-jooukid.</p>
<p><em type="italic">Snimldõk: Ville-Riiko Fofonoff / Sääʹmteʹǧǧ </em></p>
<p><em type="italic">Lââʹssteâđ: </em></p>
<p>Sääʹmteeʹǧǧ saaǥǥjååʹđteei Tuomas Aslak Juuso teʹl. 040 187 1331, tuomas.juuso(at)samediggi.fi</p>
</body></document>
