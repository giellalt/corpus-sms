<document xml:lang="sms" id="no_id"><header><title>Sääʹmteʹǧǧ vuässââtt ÕM:i alggmeerai põõšši fooruuʹme (UNPFII) New Yorkâst - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2019</year><wordcount>234</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/04/25/saamtegg-vuassaatt-omi-alggmeerai-poossi-fooruume-unpfii-new-yorkast/?lang=nuo</origFileName><parallel_text xml:lang="fin" location="saamelaiskarajat_osallistuu_yk:n_alkuperaiskansojen_pysyvaan_foorumiin_unpfii_new_yorkissa.html"/><parallel_text xml:lang="sme" location="samediggi_oassalasta_on:id_eamialbmogiid_bissovas_forumii_unpfii_new_yorkas.html"/><parallel_text xml:lang="smn" location="samitigge_uasalist_oa_algaaalmugij_pisovaa_fooruman_unpfii_new_yorkist.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sääʹmteʹǧǧ vuässââtt ÕM:i alggmeerai põõšši fooruuʹme (UNPFII) New Yorkâst</p>
<p><em type="italic">Sääʹmteeʹǧǧ II väärrsaaǥǥjååʹđteei Tuomas Aslak Juuso da nuõrisuåvtõõzz saaǥǥjååʹđteei Risten Mustonen vuässâʹtte ÕM:i alggmeerai põõšši fooruuʹme (UNPFII) 22.4.-3.5.2019. Fooruum 18. såbbar väʹlddteeʹmmen lij ääʹrbvuâlaž teâtt (Traditional knowledge: Generation, transmission and protection). </em></p>
<p>Nuõrisuåvtõõzz saaǥǥjååʹđteei vuässââtt fooruuʹme 22.-27.4. da II väärrsaaǥǥjååʹđteei Tuomas Aslak Juuso 24.4.-30.4. Taʹnni fooruumâst kaaggât väʹlddteeʹmm lââʹssen ouʹdde ÕM:i alggmeerai ǩiõli eeʹǩǩ.</p>
<p><span type="quote">“Vuârdam tän eeʹjjest šiõǥǥ saǥstõõllmõõžžid jeeʹrab alggmeerai vuässõõttâmvuõiggâdvuõđâst ÕM:id. Vuässõõttâmvuõiggâdvuõtt lij õhtt mij väʹlddprioriteeʹttin ÕM:in tän poodd”</span>, mušttal II väärrsaaǥǥjååʹđteei Tuomas Aslak Juuso vuässõõttmest fooruuʹme.</p>
<p>Fooruuʹme vuässâʹtte Taarrjânnam da Ruõccjânnam Sääʹmteeʹǧǧ di määŋg sääʹmõõutstõõzz Taarrjânnmest, Ruõccjânnmest, Lääʹddjânnmest da Ruõššjânnmest. Alggmeerai eeʹttǩeei reäʹšše põõšši fooruum poodd ääʹrbvuâlželd määŋgid čårršõddmõõžžid. Šõddmõõžži mieʹrren lij ǩiddteed vuâmmšummuž da juâkkad teâđ alggmeeraid kuõskki ääiʹjpoddsaž teeʹmid.</p>
<p>ÕM:i alggmeerai põõšši foorum (The United Nations Permanent Forum on Indigenous Issues, UNPFII) lij eeʹjj 2000 alttuum ÕM:i tällõs- da sosiaalsuåvtõõzz (Economic and Social Council, ECOSOC) vuâllsaž vuäʹppõsuvddi tuåimmorgaan, koozz koʹlle 16 jiõččnaž äʹšštobddivuäzzliʹžžed. Halltõõzz nõõmte kääuʹc vuäzzliʹžžed da alggmeer kääuʹc vuäzzliʹžžed.</p>
<p>Fooruum tuâjjan lij kaggâd saǥstõõllma alggmeeraid kuõskki kõõččmõõžžid jeeʹrab ekonoomlaž da sosiaalʼlaž ouddnummuž, kulttuur, pirrõskõõččmõõžži, škoouʹlʼjummuž, tiõrvâsvuõđ da ooumažvuõiggâdvuõđi sueʹrjest. Põõšši foorum oudd siâzztõõzzid di tuåimmai kõskksaž fooruumân riikki, alggmeerai di ÕM:i spesiaalorganisaatioi kõskksaž vuârrmainstummša. Tõt noorââtt såbbrasas õõut vuâra eeʹjjest ÕM:i jååʹđtemkõõskõõzzâst New Yorkâst. Sääʹmteʹǧǧ vuässââtt põõšši fooruum såbbrid vueʹssen Lääʹdd riikk väʹldduumkååʹdd leʹbe jiõččânji.</p>
<p>https://www.un.org/development/desa/indigenouspeoples/unpfii-sessions-2/18-2.html</p>
<p><em type="italic">Lââʹssteâđ: </em></p>
<p>Sääʹmteeʹǧǧ II väärrsaaǥǥjååʹđteei Tuomas Aslak Juuso, teʹl. +358 40 187 1331, tuomas.juuso(at)samediggi.fi</p>
</body></document>
