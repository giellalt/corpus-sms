<document xml:lang="sms" id="no_id"><header><title>Sääʹmteʹǧǧ vuässõõđi Bareents vuuʹd Sámi Summit -jõnnsåbbra Brysslest - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2023</year><wordcount>330</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2023/03/31/saamtegg-vuassoodi-bareents-vuud-sami-summit-jonnsabbra-brysslest/?lang=nuo</origFileName><parallel_text xml:lang="fin" location="saamelaiskarajat_osallistui_barentsin_alueen_sami_summit_-huippukokoukseen_brysselissa.html"/><parallel_text xml:lang="sme" location="samediggi_oassalasttii_barents_guovllu_sami_summit_-allacoahkkimii_brysselis.html"/><parallel_text xml:lang="smn" location="samitigge_uasalistij_barents_kuavlu_sami_summit_-njunoscuakkiman_brysselist.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sääʹmteʹǧǧ vuässõõđi Bareents vuuʹd Sámi Summit -jõnnsåbbra Brysslest</p>
<p>Sääʹmteeʹǧǧ delegaatio vuässõõđi 22.-24.3.2023 jäʹrjstum Bareents vuuʹd alggmeerai jõnnsåbbra (Summit of Barents Euro-Arctic Indigenous Sámi People). Sääʹmjõnnsåbbar jäʹrjste Lääʹdd Sääʹmteʹǧǧ da Lääʹdd Bareents euroaarktlaž suåvtõõzz saaǥǥjååʹđteeivuõtt õhttsažtuâjast Euroopp parlameeʹntin.</p>
<p>Jõnnsåbbar saaǥǥjååʹđteeʹjen tååimai Sääʹmteeʹǧǧ 1. väärrsaaǥǥjååʹđteeʹjj Anni Koivisto, kååʹtt eeʹttkâstt Lääʹdd Sääʹmteeʹǧǧ Bareents euroaarktlaž suåvtõõzz (BEAC) alggmeerai tuâjj-jooukâst. Sääʹmteeʹǧǧ delegaatiooʹje kuʹlle lââʹssen halltõõzz vuäzzlaž Anne Nuorgam, kulttuurluʹvddkååʹdd saaǥǥjååʹđteeʹjj Pirita Näkkäläjärvi, jieʹllemvueʹǩǩ- da vuõiggâdvuõttluʹvddkååʹdd saaǥǥjååʹđteeʹjj Asko Länsman, škooultõs- da mättmateriaal-luʹvddkååʹdd di ǩiõllsuåvtõõzz saaǥǥjååʹđteeʹjj Tauno Ljetoff, lääʹǩǩpiisar Kalle Varis, meeraikõskksaž aaʹššipiisar Inka-Saara Arttijeff di saaǥǥjååʹđteeʹj vieʹǩǩteeʹjen Niina Siivikko.</p>
<p>– Lij samai vääžnai, što viikkâp säʹmmlai saaǥǥ Euroopp unioon tässa veiddsõs vuuʹdest da lââʹzztep fiʹttjõõzz tõʹst, mäʹhtt määŋgpeällsânji EU- tuʹmmstõõǥǥ vaaikte arggpeeiʹvid. Tuäivam, što tät jõnnsååbbar vieʹǩǩat miʹjjid pueʹttiääiʹjest raajjâd põõšši õhttvuõđ parlameeʹnti kõʹsǩǩe, tuâtt väärrsaaǥǥjååʹđteeʹjj Anni Koivisto.</p>
<p>Prograammâst leʹjje mainsteeʹjen Euroopp komissio da parlameeʹnt vuäzzla di säʹmmlai da jeeʹres jânnmi võboršeeʹǩǩ. Jõnnsåbbar ääʹveemsaaǥǥvuâr õõʹni Euroopp parlameeʹnt saaǥǥjååʹđteeʹjj Roberta Metsola, kååʹtt mušttʼti, što parlameʹnttpõrtt kooll še säʹmmlaid. Jõnnsåbbar ääʹveemvuässõõzzâst tiõrvvʼvuõttsaaǥǥvuâr õõʹni še Lääʹdd väʹlddminister Sanna Marin, kååʹtt kaaggi õuʹdde vääžnai äʹššen jm. saaʹmi tuõttvuõtt- da suåvâdvuõttkomissio tuâj di sääʹmteʹǧǧlääʹjj oođummuž. Sääʹm parlamentaarlaž suåvtõs luõvti suʹnne seämma vuâra nuäjjõõttmõõžž kuõskeeʹl säʹmmlai jiõččmieʹrreemvuõiggâdvuõđ raavummuž. Loopptemsaaǥǥvuâr õõʹni Euroopp parlameeʹnt väärrsaaǥǥjååʹđteeʹjj Heidi Hautala, kååʹtt mušttʼti jm., što ij ruânn seʹrddmest vuäǯǯči tuejjeed jårrâsttǩânai hääitaid ooumažvuõiggâdvuõđid.</p>
<p>Sääʹmteeʹǧǧ delegaatio vuõiʹni jõnnsåbbar õhttvuõđâst še määŋgaid lääʹdd Euroopp parlameeʹnt vuäzzlaid di lââʹssen komissaar Jutta Urpilainen, Etyj minoriteʹttväldduumneeʹǩǩ konttâr võboršiiʹǩǩid da Lääʹdd põõšši EU-eeʹttkâsttõõzz. Vueiʹnnlõõttmõõžžin saǥstõʹlleš õõutsââʹjest jm. kuånstin raaveed säʹmmlai vuässõõttâmvuõiggâdvuõđ Euroopp parlameeʹntest di taarbâst EU siiskâž alggmeerpolitiʹǩǩe. Sääʹmteeʹǧǧ nuõrisuåvtõõzz eeʹttǩeeʹj vueiʹnne še jõnnsåbbar poodd EU-mieʹrreeʹjid.</p>
<p>– EU-tääʹzz tuʹmmstõõǥǥ kuõskkte säʹmmlaid nuʹt vuõiʹǧǧest ǥu vuõiǥteʹmesnalla. Lij samai vieʹltʼtem, što säʹmmlai vuässõõttmõš tuʹmmstõktuõjju tuõrvât, što säʹmmlai taarb da vuäinlmõõžž vääʹldet lokku, juätkk Koivisto.</p>
<p>Jõnnsååbbar lij ǩiõččâmnalla Euroopp parlameeʹnt seeidain: 23.3. da 24.3.</p>
<p>Jõnnsåbbar dommseeid: https://www.samisummit.org/</p>
<p>Snimldõõǥǥ jõnnsåbbrest:</p>
<list><p type="listitem">Euroopp parlameʹntt</p>
<p type="listitem">Riikksuåvtõõzz kanslia</p>
</list><p type="title">Lââʹssteâđ:</p>
<p>Anni Koivisto I väärrsaaǥǥjååʹđteeʹjj 040 415 5969 anni.koivisto@samediggi.fi</p>
<p>Inka-Saara Arttijeff meeraikõskksaž aaʹšši piisar 010 839 3 198 / 050 574 7 629 inka-saara.arttijeff@samediggi.fi</p>
</body></document>
