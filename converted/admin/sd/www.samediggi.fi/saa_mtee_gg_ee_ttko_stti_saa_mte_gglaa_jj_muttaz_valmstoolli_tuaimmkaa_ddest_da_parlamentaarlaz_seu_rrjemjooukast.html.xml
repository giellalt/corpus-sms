<document xml:lang="sms" id="no_id"><header><title>Sääʹmteeʹǧǧ eeʹttkõʹstti sääʹmteʹǧǧlääʹjj muttâz valmštõõlli tuåimmkååʹddest da parlamentaarlaž seuʹrrjemjooukâst - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><wordcount>219</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2018/01/21/saa%CA%B9mtee%CA%B9%C7%A7%C7%A7-ee%CA%B9ttko%CA%B9stti-saa%CA%B9mte%CA%B9%C7%A7%C7%A7laa%CA%B9jj-muttaz-valmstoolli-tuaimmkaa%CA%B9ddest-da-parlamentaarlaz-seu%CA%B9rrjemjooukast/?lang=nuo</origFileName><parallel_text xml:lang="fin" location="saamelaiskarajien_edustajat_saamelaiskarajalain_muutosta_valmistelevassa_toimikunnassa_ja_parlamentaarisessa_seurantaryhmassa.html"/><parallel_text xml:lang="sme" location="samedikki_ovddasteaddjit_samediggelaga_nuppastusa_valmmastalli_doaibmagottis_ja_parla-mentaralas_cuovvunjoavkkus.html"/><parallel_text xml:lang="smn" location="samitige_ovdasteijeeh_samitiggelaava_nubasmittem_valmastellee_toimakoddeest_ja_parlamentaarlii_cuavvumjuavhust.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sääʹmteeʹǧǧ eeʹttkõʹstti sääʹmteʹǧǧlääʹjj muttâz valmštõõlli tuåimmkååʹddest da parlamentaarlaž seuʹrrjemjooukâst</p>
<p>Sääʹmteeʹǧǧ halltõs nõõmti eeʹttkõʹsttjid sääʹmteʹǧǧlääʹjj muttâz valmštõõlli tuåimmkådda di parlamentaarlaž seuʹrrjemjouʹǩǩe såbbreʹstes 9.10.2017.</p>
<p>Halltõs nõõmti sääʹmteʹǧǧlääʹjj muttâz valmštõõlli tuåimmkådda Tiina Sanila-Aikio (vääʹrrneʹǩǩen Petra Magga-Vars), Tuomas Aslak Juuso (vääʹrrneʹǩǩen Pentti Pieski) da Kalle Varis (vääʹrrneʹǩǩen Pekka Sammallahti) di äʹšštobddi-aaʹšši ouʹddepuʹhttjen Oula Antti Labba. Halltõs nõõmti parlamentaarlaž seuʹrrjemjouʹǩǩe äʹšštobddivuäzzliʹžžen Pentti Pieski da vääʹrrneʹǩǩen Heikki Paltto.</p>
<p>Vuõiggâdvuõttministeria da Sääʹmteʹǧǧ saǥstõʹlle sääʹmteʹǧǧlääʹjj oođummšest vuõiggâdvuõttminister Antti Häkkänen jååʹđteʹmen. Saǥstõõllmõõžžâst sueʹppe, što sääʹmteʹǧǧlääʹjj oođummuž čõõđtet vuâđđvuõiggâdvuõđi da Lääʹddjânnam meeraikõskksaž ooumažvuõiggâdvuõttõõlǥtummši raamin.</p>
<p>Ko 6.9.2017 õnnum sääʹmteʹǧǧlääʹjj 9 paragraaff meâldlaž saǥstõõllmõõžž taʹrǩǩuum påʹrddǩeʹrjj ij leämmaž halltõõzz såbbrest vueiʹnnemnalla, halltõs tuʹmmji lââʹssen sääʹmteʹǧǧlääʹjj oođeemtuâj alttummuž mäinnan, što saǥstõõllmõõžž påʹrddǩeʹrjj âlgg leeʹd taʹrǩǩuum vaʹstteed saǥstõõllmõõžž, što sääʹmteʹǧǧlääʹjj oođummuž vueiʹtet altteed, Sääʹmteeʹǧǧ saaǥǥjååʹđteei Tiina Sanila-Aikio teäʹddad.</p>
<p>Vuõiggâdvuõttministeria mieʹrren lij aazzted tuåimmkååʹdd valmštõõllâd taarbšum muttsid sääʹmteeʹǧǧest uvddum läkka (974/1995) di aazzted haʹŋǩǩõʹsse seuʹrrjemjoouk. Oođeemtuâj altteet nuʹtt jåʹttlõnji ko vueiʹtlvaž. Tuåimmkååʹddest lie saaǥǥjååʹđteei, vuäzzlaž da vääʹrrvuäzzlaž juõʹǩǩ halltõspeällõõǥǥâst di koumm vuäzzla da vääʹrrvuäzzla Sääʹmteeʹǧǧest.</p>
<p>Seuʹrrjemjoouk tuâjjan lij tuärjjeed sääʹmteeʹǧǧest uvddum lääʹjj muttsi valmštõõllmõõžž di uʹvdded riikkpeeiʹvjooukid vuõiggäiggsaž teâđ lääʹjj valmštõõllmest di ooudeed äʹšštobddi da ceâl saǥstõõllmõõžž äʹšš-sueʹrj pirr. Seuʹrrjemjoukk âlgg seuʹrrjed da ärvvtõõllâd sääʹmteeʹǧǧest uvddum lääʹjj muttâz valmštõõlli tuåimmkååʹdd tuâj. Seuʹrrjemjooukâst lie vuäzzlaž da vääʹrrvuäzzlaž juõʹǩǩ riikkpeeiʹvjooukâst di äʹšštobddivuäzzlaž da vääʹrrvuäzzlaž Sääʹmteeʹǧǧest.</p>
<p>Lââʹssteâđaid oudd Sääʹmteeʹǧǧ saaǥǥjååʹđteei Tiina Sanila-Aikio teʹl. 050 300 1780, tiina.sanila-aikio(at)samediggi.fi</p>
</body></document>
