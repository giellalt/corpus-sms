<document xml:lang="sms" id="no_id"><header><title>Sääʹmteeʹǧǧ halltõs eʹtǩǩad Sääʹmteeʹǧǧ såbbra heelǥeed lääʹǩǩhäämstõõzz ođđ sääʹmteʹǧǧlääʹǩǩen - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2018</year><wordcount>249</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2018/09/14/saamteegg-halltos-etkkad-saamteegg-sabbra-heel%C7%A5eed-laakkhaamstoozz-odd-saamtegglaak/?lang=nuo</origFileName><parallel_text xml:lang="fin" location="saamelaiskarajien_hallitus_esittaa_saamelaiskarajien_kokoukselle_lakiluonnosta_uudeksi_saamelaiskarajalaiksi_hylattavaksi.html"/><parallel_text xml:lang="sme" location="samedikki_stivra_evttoha_samedikki_coahkkimii_ahte_lahkahamus_odda_same-diggelahkan_hilgojuvvo.html"/><parallel_text xml:lang="smn" location="samitige_stivra_oovdanpuahta_ete_samitige_cuakkim_hilgo_lahahammiittas_udda_samitiggelaahan.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sääʹmteeʹǧǧ halltõs eʹtǩǩad Sääʹmteeʹǧǧ såbbra heelǥeed lääʹǩǩhäämstõõzz ođđ sääʹmteʹǧǧlääʹǩǩen</p>
<p><em type="italic">Sääʹmteeʹǧǧ halltõs tuʹmmii čuäʹjted Sääʹmteeʹǧǧ såbbra, što tõt heelǥeʹče halltõõzz eʹtǩǩõõzz sääʹmteʹǧǧlääʹjj muttsen. Sääʹmteeʹǧǧ halltõs ǩeäčč, što sääʹmteʹǧǧlääʹjj 9 paragraaf meâldlaž saǥstõõllâmõõlǥtõs ij teâuddjam vueʹǩǩsânji. </em></p>
<p>– Sääʹmteʹǧǧ ǩiõčči 9 paragraaf meâldlaž saǥstõõllmõõžžâst 30.8., što kõõččmõõžžâst åårrai saǥstõõllmõš ij leämmaž ko teeknlaž kuullâmpodd ij-ka kõõččmõõžžâst åårrai saǥstõõllmõš teâuddam sääʹmteʹǧǧlääʹjj 9 paragraaf jurddi tuõtt saǥstõõllmõõžžâst, särnn Sääʹmteeʹǧǧ saaǥǥjååʹđteei Tiina Sanila-Aikio.</p>
<p>Looǥǥ Sääʹmteeʹǧǧ vasttõõzz 14.9. riikksuåvtõʹsse obbnes tääiʹben.</p>
<p>– Vuõiggâdvuõttminister da Sääʹmteʹǧǧ lie raajjâm õõutsââʹjest vuäpstõsmušttâz 9 paragraaf meâldlaž saǥstõõllâm-mõõntõõllmõõžžâst , da nuʹtt-ba lij samai pannäʹšš, što sääʹmteʹǧǧlääʹjj kuõskki saǥstõõllmõõžžâst saǥstõõllâmõõlǥtõs ij teâuddjam leʹbe Sääʹmteeʹǧǧ saǥstõõllâmraukkmõõžžid jeät miâsttjam, juätkk Sanila-Aikio.</p>
<p>Tuåimmkååʹdd tuâjj vuåppâmjooukeezvuiʹm õuddni tälvva 2017-2018, leša tuâj väʹǯǯlõmâs pääiʹǩ leʹjje tuåimmkååʹdd teâđast aalǥ rääʹjest. Tän määinast Sääʹmteʹǧǧ čåuddõõʹđi saǥstõõllmõõžžin, leša väʹlddministeeʹr älšmâʹttmen saǥstõõllmõõžžid tuʹmmeeš kuuitâǥ veâl juäʹtǩǩed. Tuåimmkåʹdd kuõʹđi smiõtlmes ceäʹlǩǩem vääras ǩieʹssmannust 2018.</p>
<p>– Sääʹmteʹǧǧ tuõđi raauki mieʹrǩǩeed tuåimmkååʹdd 13.6. õnnum såbbar påʹrddǩerjja, što puõʹtti vaali čõõđ viikkmõš ânnʼjõž lääʹjj vuâđâld lij tuâjj-joouk vuäǯǯam tuåimmapiijjmõõžž vuâstta da seämmast še vuâstta tõn Lääʹddjânnam halltõõzz da Sääʹmteeʹǧǧ kõskksaž õhttsažfiʹttjõõzz, kååʹtt leäi vuâđđan tuâjj-joouk šiõttummša, jâskk Sanila-Aikio.</p>
<p>Sääʹmteeʹǧǧ halltõs ǩeäčč, što lääʹǩǩ Sääʹmteeʹǧǧest lij kõskksaž lääʹǩǩ säʹmmlai jiiʹjjez ǩiõl da kulttuur kuõskki jiõččvaaldâšm, jiõččvaaldâšm riâššõõttmõõžž da tõn mieʹldd säʹmmlai jiõččmeäʹrreemvuõiggâdvuõđ vueiʹnnemkuuʹlmest. Lääʹǩǩ Sääʹmteeʹǧǧest tuåimmapeejj Lääʹddj��nnam vuâđđlääʹjjest säʹmmlaid alggmeeran staanum vuõiggâdvuõđid. Sääʹmteʹǧǧlääʹjj väʹǯǯtõõzz di muuttâstaarb lie mäŋggan vueʹzzest leämmaž teâđast juʹn-ba lääʹjj šiõtteem rääʹjest. Sääʹmteeʹǧǧ prioriteeʹtten lij leämmaž juʹn määŋg vaalpââʹj ääiʹj oođeed lääʹjj Sääʹmteeʹǧǧest.</p>
<p><em type="italic">Lââʹssteâđ: </em></p>
<p>Sääʹmteeʹǧǧ saaǥǥjååʹđteei Tiina Sanila-Aikio teʹl. 050 300 1780, tiina.sanila-aikio(at)samediggi.fi</p>
</body></document>
