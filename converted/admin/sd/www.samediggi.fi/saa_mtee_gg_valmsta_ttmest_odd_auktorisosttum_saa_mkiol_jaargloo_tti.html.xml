<document xml:lang="sms" id="no_id"><header><title>Sääʹmteeʹǧǧ valmštâʹttmest ođđ auktorisõsttum sääʹmǩiõl jåårǥlõõʹtti - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2019</year><wordcount>240</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/04/09/saamteegg-valmstattmest-odd-auktorisosttum-saamkiol-jaarglootti/?lang=nuo</origFileName><parallel_text xml:lang="fin" location="saamelaiskarajien_valmennuksesta_uusia_auktorisoituja_saamen_kielen_kaantajia.html"/><parallel_text xml:lang="sme" location="samedikki_valbmemis_odda_auktoriserejuvvon_samegiela_jorgaleaddjit.html"/><parallel_text xml:lang="smn" location="samitige_valmiimist_udda_auktorisistum_samikiela_jurgaleijeeh.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sääʹmteeʹǧǧ valmštâʹttmest ođđ auktorisõsttum sääʹmǩiõl jåårǥlõõʹtti</p>
<p>Sääʹmteʹǧǧ riâšši mõõnni kålggmannust valmštõõttâmpeeiʹv auktorisõsttum jåårǥlõõʹtti tuʹtǩǩõʹsse . Valmštõõttma vuässâʹtte vitt oummu. Auktorisõsttum jåårǥlõõʹtti tuʹtǩǩõõzz rieʹššeš skamm-mannust 2018 da tuʹtǩǩõõzz puåđõõzzid õlmstõʹtteš ǩeâđđa 2019. Tuʹtǩǩõõzz spraʹvve kueʹhtt sääʹmǩiõllsaž jåårǥlõõʹtti. Arla Magga spraavi lääʹdd-tâʹvvsääʹmm ǩiõllpaʹrre auktorisõsttum jåårǥlõõʹtti tuʹtǩǩõõzz da Terhi Harju lääʹdd-nuõrttsääʹmm ǩiõllpaʹrre.</p>
<p>Ǩiõllstaanpiisar Anne Kirste Aikio tuäivat leekk Arla Maggaaʹje auktorisõsttum jåårǥlõõʹtti tuʹtǩǩõõzzâst.</p>
<p>Valmštõõttâmpeeiʹv riâššâm Sääʹmteeʹǧǧ ǩiõllstaanpiisar Anne Kirste Aikio rämmaš jåårǥlõʹttji meäʹr lâssnummšest.</p>
<p>– Lij šiõǥǥ, što valmštâʹttempeiʹvvem veäkka kueʹhtt ođđ jåårǥlõõʹtti spraʹvve tuʹtǩǩõõzz. Nuõrttsääʹm auktorisõsttum jåårǥlõõʹtti lie leämma pâi õhtt ooumaž obb maaiʹlmest, ååʹn sij lie kueiʹtes. Tâʹvvsääʹm tuʹtǩǩõõzz lie spraavam mõõnni lååi eeʹjj seʹst pâi muäʹdd oummu, de tõʹst še lââzztõs lij samai miârkteei.</p>
<p>Tuʹtǩǩõõzz spraavam Terhi Harju da Arla Magga miõlâst Sääʹmteeʹǧǧ valmštâʹttempeeiʹvest leäi jõnn miârktõs tuʹtǩǩõʹsse valmštõõvvâm diõtt.</p>
<p>– Valmštâʹttempeeiʹvest vuäǯǯai vääžnai teâđ tuʹtǩǩõõzz pirr da šiõǥǥ viiŋkid tuʹtǩǩõʹsse valmštõõttma. Leäi snäätnʼjab toobd, ko tuʹtǩǩõʹsse õhttneei aaʹššid leäi vuäǯǯam mõõnnâd čõõđ äʹšštobddjivuiʹm ouddǩiõʹtte, kommentâstt Terhi Harju.</p>
<p>Mättʼtõshalltõõzz vaaldšmem auktorisõsttum jåårǥlõõʹtti tuʹtǩǩõõzz riâššât puõʹtti vuâra skamm-mannust 2019. Sääʹmteʹǧǧ reäšš puõʹtti čõõuč še valmštõõttâmpeeiʹv, jõs tõt ǩeäss miõlid.</p>
<p>– Tuʹtǩǩõs lij väʹǯǯel da tuʹtǩǩõʹsse valmštõõttmõõžž kannat altteed ääiʹjeld. Kannat tobdstõõttâd tuʹtǩǩõõzz siiskõʹsse da ââʹnned äuʹǩǩen Sääʹmteeʹǧǧ valmštõõttâmpeeiʹv, vuäʹppast ođđ auktorisõsttum jåårǥlõʹtti Arla Magga.</p>
<p>Sääʹmteʹǧǧ reäšš ǩiiđ poodd še tobdstõõttâmškooultõõzz tõid, ǩeäi miõl ǩeäss tuulk tuâjj. Tobdstõõttâmškooultõõzz riâššât tõn diõtt, ko jåårǥlõʹttji lââʹssen še tuulkin lij jõnn vääʹnn. Škooultõõzz pirr teâđtet jeeʹrab.</p>
<p><em type="italic">Lââʹssteâđ: </em></p>
<p>ǩiõllstaanpiisar Anne Kirste Aikio anne-kirste.aikio@samediggi.fi teʹl. 010 8393124</p>
</body></document>
