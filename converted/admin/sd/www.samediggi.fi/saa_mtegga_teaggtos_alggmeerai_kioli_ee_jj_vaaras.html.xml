<document xml:lang="sms" id="no_id"><header><title>Sääʹmtegga teäggtõs alggmeerai ǩiõli eeʹjj vääras - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2019</year><wordcount>325</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/04/23/saamtegga-teaggtos-alggmeerai-kioli-eejj-vaaras/?lang=nuo</origFileName><parallel_text xml:lang="fin" location="saamelaiskarajille_rahoitus_alkuperaiskansojen_kielten_vuotta_varten.html"/><parallel_text xml:lang="sme" location="samediggai_ruhtadeapmi_eamialbmogiid_giellajagi_varas.html"/><parallel_text xml:lang="smn" location="samitiigan_ruttadem_algaaalmugkielai_ive_varas.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sääʹmtegga teäggtõs alggmeerai ǩiõli eeʹjj vääras</p>
<p><em type="italic">Eeʹjj 2019 viõʹttjet meeraikõskksaž alggmeerai ǩiõli teeʹmmeeʹjj da Sääʹmteʹǧǧ lij nânnsanji mieʹldd teeʹmmeeʹjj čõõđtummšest. Sääʹmteeʹǧǧ tuâjjan lij riâššâd jiõčč tuåimmjummuž teeʹmmeeʹjj poodd di smeʹllkâʹtted jeeʹres tuåimmjeeʹjid vuässõõttâd teeʹmmekka. </em></p>
<p>– Mättʼtõs- da kulttuurministeria mieʹrrtieʹǧǧ vuäkka Sääʹmteʹǧǧ vuäitt ooudeed sääʹmǩiõli kuâsttjemvuõđ Lääʹddjânnmest mušttʼteeʹl ǩiõli määŋgnallšemvuõđâst di raajjâd ođđ ǩiõllââʹnnemareenaid. Lij samai vääžnai, što riikk vuässââtt veäʹǩǩvuõđin teeʹmmekka, rämmaš Sääʹmteeʹǧǧ saaǥǥjååʹđteei Tiina Sanila-Aikio.</p>
<p>Plaaneemnalla lie materiaal õmmǥain puärrsab oummuid: sääʹmǩiõllsaž õmmǥažǩeeʹrj, sääʹmǩiõllsaž euʹnnlauggi, euʹnneemǩeʹrjj, škooulniiʹǩǩid nuõri sääʹnnǩeʹrjjprogramm da ǩiõllkampanja, vuäʹppõõzz ǩiõllvaʹlljummšid puärrsid da ääkkaid da ääʹjjid, konseeʹrt, ǩiõllââʹnnma älšmõʹtti materiaal, ǩeeʹrj da jiânnai jeeʹres ääʹšš.</p>
<p>– Veäʹǩǩvuõđin vueiʹttep tuejjeed määŋgid aaʹššid, koid ij leäkku ääiʹjben leämmaž vueiʹttemvuõtt tuejjeed. Sääʹmǩiõli jeälltemtuâjj piârrjin di päärnai da nuõri kõõskâst lij ouddnam jiânnai da vueiʹnnep, što lij tuõđi vuõigg äiʹǧǧ puʹhtted positiivlaž smeʹllkâttmõõžž da älšmâttmõõžž ǩiõl ââʹnnma jeeʹres taaʹzzin da nääiʹt vuässõõttâd mij peäʹlest teeʹmmekka, juätkk haʹŋǩǩõõzzâst vaʹstteei ǩiõllstaanpiisar Anne Kirste Aikio.</p>
<p>Lââʹssen Sääʹmteʹǧǧ puätt teeʹmmeeʹjj poodd smeʹllkâʹtted põrggsid, veʹrǧǧniiʹǩǩid da jeeʹres tuåimmjeeʹjid veiddsânji Lääʹddjânnmest vuässõõttâd sääʹmǩiõli kuâsttjemvuõđ lââʹzztummša obb jânnmest. Tâʹvvjânnmi Sääʹmteeʹǧǧ reäʹšše-i õõutsââʹjest Sääʹmǩiõl neäʹttel (Sámi Giellavahkku) 21. – 27.10.2019. Neäʹttel mieʹrren lij, što jeeʹres tuåimmjeei Lääʹddjânnmest, Taarrjânnmest da Ruõccjânnmest vääldče koon-ne nalla lokku sääʹmǩiõlid tuåimmjummšeʹstez.</p>
<p>Sääʹmteʹǧǧ meâtt eeʹjj looppâst Sääʹm ǩiõlltuâjj-ciist . Ciist miõttât veʹrǧǧnekka leʹbe õõutstõʹsse, kåått lij tuåimines välddam lokku teeʹmmeeʹjj leʹbe jeeʹresnalla reâuggam puârast sääʹmǩiõl ooudeem diõtt Lääʹddjânnmest.</p>
<p>Mättʼtõs- da kulttuurministeria miõtti Sääʹmtegga teäggtõõzz ÕM:i alggmeerai ǩiõli eeʹjj ouʹdde puʹhttem diõtt. Teäggtõõzz miõʹtteš ministeria õlmmsaž čeäʹppõõzz da kulttuur ooudeei haʹŋǩǩõõzzi spesiaalveäʹǩǩvuõđin da veäʹǩǩvuõđ mieʹrr lij õhttsiʹžže nuʹtt 47 000 euʹrred. Haʹŋǩǩõõzzâst lij mieʹrren čõõđted sääʹmǩiõli ââʹnnma älšmõʹtti kampanjaid, lââʹzzted sääʹmǩiõli kuâsttjemvuõđ Lääʹddjânnmest da raajjâd jeeʹrab päärnaid da nuõrid ǩiõl mättʼtõõttma da ââʹnnma tuärjjeei šõddmõõžžid da materiaalid. Haʹŋǩǩõõzz jeeʹres vueʹssvuuʹdid čõõđtet õõutsââʹjest jeeʹres tuåimmjeeʹjivuiʹm, mâʹte Sääʹmteeʹǧǧ nuõrisuåvtõõzzin da päärnaikulttuurkõõskõs Mánnuin.</p>
<p>Meeraikõskksaž alggmeerai ǩiõli teeʹmmeeʹjjest lij jiiʹjjes seiddõs, koozz noorât pukid šõddmõõžžid teeʹmmeeʹjj poodd.</p>
<p><em type="italic">Lââʹssteâđ: </em></p>
<p>Saaǥǥjååʹđteei Tiina Sanila-Aikio, teʹl. 050 300 1780, tiina.sanila-aikio(at)samediggi.fi</p>
<p>Ǩiõllstaanpiisar Anne Kirste Aikio, teʹl. 010 839 3124, anne-kirste.aikio(at)samediggi.fi</p>
</body></document>
