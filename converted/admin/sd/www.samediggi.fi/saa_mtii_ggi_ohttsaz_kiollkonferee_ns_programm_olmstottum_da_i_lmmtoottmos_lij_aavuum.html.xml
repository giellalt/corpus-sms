<document xml:lang="sms" id="no_id"><header><title>Sääʹmtiiʹǧǧi õhttsaž ǩiõllkonfereeʹns programm õlmstõttum da iʹlmmtõõttmõš lij äävuum - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2019</year><wordcount>285</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/09/11/saamtiiggi-ohttsaz-kiollkonfereens-programm-olmstottum-da-ilmmtoottmos-lij-aavuum/?lang=nuo</origFileName><parallel_text xml:lang="fin" location="saamelaiskarajien_yhteisen_kielikonferenssin_ohjelma_julkaistu_ja_ilmoittautuminen_on_avattu.html"/><parallel_text xml:lang="sme" location="samedikkiid_giellaseminara_programma_almmustuvvan_ja_almmuheapmi_lea_rahppon.html"/><parallel_text xml:lang="smn" location="samitigij_ohtsii_kielakonferens_ohjelm_lii_almostittum_ja_almottattam_lii_lekkum.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sääʹmtiiʹǧǧi õhttsaž ǩiõllkonfereeʹns programm õlmstõttum da iʹlmmtõõttmõš lij äävuum</p>
<p>Sääʹmteeʹǧǧ õõutveäkka reäʹšše 9.-10.10.2019 ǩiõllseminaar Aanrest sääʹm ǩiõlivuiʹm tuejjeeʹjid: jåårǥlõʹttjid, tuulkid leʹbe jeeʹres ǩiõlltuâjjlaid. Seminaar riâššât Taarrjânnam, Ruõccjânnam da Lääʹddjânnam Sääʹmtiiʹǧǧi da Sámi Giellagáldu õhttsažtuâjjan. Seminaar lij Sääʹmtiiʹǧǧi nääʹll väʹldded lokku ÕM alggmeerai ǩiõli eeʹjj.</p>
<p>Seminaarâst piâssâp veiddsanji kuullâd loǥlmid da saǥstõõllmõõžžid jåårǥlõʹttji, tuulki da jeeʹres ǩiõlltuâjjlai suõʹrjin. Seminaarprograamm väʹlddloǥlmõʹsttjen tuåimmai Oulu universiteeʹtt sääʹm ǩiõl professoor <em type="italic">Jussi Ylikoski </em>, kååʹtt loǥlmâstt jeeʹres ǩiõli vaaiktõõzzâst sääʹm ǩiõlid: <em type="italic">Sámegiela eallin, dat lea biekka ja cizáža </em>. Äʹšš lij ääiʹjpoddsaž säʹmmlai ǩiõllõhttsažtuâj, jåårǥlâʹttem- da jeeʹres ǩiõlltuâj beäʹlnn. </p>
<p>Seminaarâst vuäitt še tobdstõõttâd teeknlaž čåuddmõõžžid, kook lie rajjum sääʹm ǩiõli tuärjjan. Trooms universiteeʹtt <em type="italic">Giellatekno </em>čuäʹjtââll saakkvuârstes jåårǥlâʹttemtuâjjneävvaid da jeeʹres teeknlaž čåuddmõõžžid hiâlpted ǩiõlivuiʹm tuejjeei oummid. Saakkvuârstes jåårǥlõʹtti <em type="italic">Anne-Márjá Guttorm Graven </em>mušttal täi ââʹnnem pirr, son lij âânnam jm. jåårǥlâʹttem-moošt tuâjstes. Seminaarâst kuullâp še ǩiõlltuâjjlai aarǥ pirr: nuõrttsääʹm jåårǥlõʹtti <em type="italic">Merja Fofonoff </em>mušttal, muʹvddem lij tuejjeed čuuʹt vaarvuâlaž nuõrttsääʹm ǩiõlin <span type="quote">”ko sääʹn jie riʹjtte”</span>, ko eʹpet räp-artistt <em type="italic">Ailu Valle </em>äävad mäʹhtt šâʹdde sääʹmǩiõllsa räp-lyriikk. Aanarsääʹm ǩiõl piʹrǧǧummšest ǩiõlljeälltemtuâjast mušttal tuåimteei-čuäʹjtõõlli <em type="italic">Heli Huovinen </em>. Jos miõllâd ǩeäss beäʹlstad jeänab ǩiõlhuõl kõõččmõõžži beälla, puäʹđ teʹl kulddled Oulu universiteeʹtt sääʹm ǩiõl uʹčteeʹl <em type="italic">Kaarina Vuolab-Lohi </em>looǥǥâlm sääʹmǩiõli sââʹjjååʹblǩi âânnmõõžž pirr. </p>
<p>Täk lie tåʹlǩ vueʹssen veiddsõs prograammâst mâid Taarrjânnam, Ruõccjânnam da Lääʹddjânnam sääʹmteeʹǧǧ lie haaʹlääm taʹrjjeed da nuʹtt-ba kåččap räämmain pukid ǩeäi miõl sääʹm ǩiõl ǩeäʹsse ǩiõllseminaaʹre 9.-10.2019 Aanra.</p>
<p><span type="quote">Seminaar programm käunnai tääiʹben.</span></p>
<p>Seminaarâst lij tuʹlǩǩummuš tâʹvv-, aanar-, nuõrtt-, saujj- da juuʹlevsääʹm ǩiõlid.</p>
<p>Jos leäk vuässõõttmen Ruõccjânnam beäʹlnn, vääʹld õhttvuõđ miliana.baer(at)sametinget.se . Ruõccjânnam sääʹmteʹǧǧ lij jäʹrjstõõllmen õhttsaž säätt.</p>
<p><span type="quote">Seminaaʹre iʹlmmtõõttmõš tääiʹben.</span></p>
<p type="title">Lââʹssteâđ:</p>
<p><em type="italic">Anne Kirste Aikio, </em><em type="italic">anne-kirste.aikio(at)samediggi.fi </em><em type="italic">,. +358 40 7075626 </em></p>
<p><em type="italic">Marie Louise Allas, </em><em type="italic">marielouise.allas(at)sametinget.se </em><em type="italic">, +46 70-367 46 82 </em></p>
<p><em type="italic">Mikkel Rasmus Logje, </em><em type="italic">mikkel.rasmus.logje(at)samediggi.no </em><em type="italic">, +47 412 65 375 </em></p>
</body></document>
