<document xml:lang="sms" id="no_id"><header><title>Saaǥǥjååʹđteei Juuso vuässõõđi Arctic Arts Summi´tte Yukonist  - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2022</year><wordcount>168</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2022/06/30/saaggjaadteei-juuso-vuassoodi-arctic-arts-summitte-yukonist/?lang=nuo</origFileName><parallel_text xml:lang="fin" location="puheenjohtaja_juuso_osallistui_arctic_arts_summitiin_yukonissa_.html"/><parallel_text xml:lang="sme" location="sagajodiheaddji_juuso_oassalasttii_arctic_arts_summitii_yukonis_.html"/><parallel_text xml:lang="smn" location="saavajodetteijee_juuso_uasalistij_arctic_arts_summitan_yukonist_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Saaǥǥjååʹđteei Juuso vuässõõđi Arctic Arts Summiʹtte Yukonist</p>
<p><em type="italic">Sääʹmteeʹǧǧ saaǥǥjååʹđteei Tuomas Aslak Juuso vuässõõđi Whitehorse gåårdest Yukonist Kanadast jäʹrjstum Arctic Arts Summiʹtte, kååʹtt miârkkšââvv Aarktlaž čeäppõõzz jõnnsåbbar, ǩieʹssmannu 27.–29. peeiʹv 2022. </em></p>
<p>Kuälmad vuâra jäʹrjstum šõddmõš noori õõutsâjja aarktlaž jânnmi da sirkumpolaarlaž vuuʹd alggmeerai eeʹttkõʹsttjid. Aarktlaž čeäppõõzz jõnnsåbbar jurddjen lij raaveed čeäppõõzz da kulttuur tââʹvest di oouʹdeed čeäppõõzz da kreevsõs suõʹrji sirkumpolaarlaž õhttsažtuâj. Eeʹjj 2022 noorõõttmõõžž teeman lij Connection to Land (õhttvuõtt maddu).</p>
<p>– Čeäppõs lij miʹjjid alggmeeraid õhtt kaallšõs nääʹll õlmmeed da saǥstõõllâd ääiʹjpoddsaž aaʹššid. Täujja meeʹst čeäppõõzzâst kuâsttai ravvsen alggmeerai ärvvmaaiʹlm di õhttvuõtt mij äʹrbbvuõđlaž määddaid da čaaʹʒʒid. Âânam kaallšõs äʹššen, što sirkumpolaarlaž vuuʹd alggmeerai eeʹttkõʹsttjin lie näkam noorõõttmõõžž, koin noorõõttâp õõutsâjja čeäppõõzz miârkin, tuâtt sääʹmteeʹǧǧ saaǥǥjååʹđteei Juuso.</p>
<p>Šõddmõõžž ääiʼj saaǥǥjååʹđteei Juuso vuässõõđi puk koolm Sääʹmtiiʹǧǧi da Taarrjânnam di Ruõccjânnam kulttuursuåvtõõzzi (kulturrådet) da čeäppõõzz ooudâsviikkâmkõõskõõzz kaaunõõttmõʹšše, koʹst saǥstâʹlle jm. pueʹttiääiʼj õhttsažtuâjast.</p>
<p>Looǥǥ lââʹzz noorõõttmõõžž pirr: https://arcticartssummit.ca/</p>
<p><em type="italic">Snimldõk: Saaǥǥjååʹđteei Tuomas Aslak Juuso da Taarrjânnam Sääʹmteeʹǧǧ suåvtõõzz vuäzzlaž Maja Kristine Jåma. </em></p>
<p type="title">Lââʹssteâđ:</p>
<p>Tuomas Aslak juuso Saaǥǥjååʹđteei 040 687 3394 tuomas.juuso@samediggi.fi</p>
</body></document>
