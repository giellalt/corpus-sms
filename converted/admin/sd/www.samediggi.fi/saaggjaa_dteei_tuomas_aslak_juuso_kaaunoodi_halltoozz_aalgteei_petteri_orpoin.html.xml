<document xml:lang="sms" id="no_id"><header><title>Saaǥǥjååʹđteei Tuomas Aslak Juuso kaaunõõđi halltõõzz aalǥteei Petteri Orpoin - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2023</year><wordcount>218</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2023/05/25/saaggjaadteei-tuomas-aslak-juuso-kaaunoodi-halltoozz-aalgteei-petteri-orpoin/?lang=nuo</origFileName><parallel_text xml:lang="fin" location="puheenjohtaja_tuomas_aslak_juuso_tapasi_hallituksen_muodostaja_petteri_orpon.html"/><parallel_text xml:lang="sme" location="sagajodiheaddji_tuomas_aslak_juuso_deaivvadii_raddehusa_cohkkejeaddji_petteri_orpoin.html"/><parallel_text xml:lang="smn" location="saavajodetteijee_tuomas_aslak_juuso_teeivai_haldattas_cuakkejeijee_petteri_orpo.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Saaǥǥjååʹđteei Tuomas Aslak Juuso kaaunõõđi halltõõzz aalǥteei Petteri Orpoin</p>
<p><em type="italic">Sääʹmteeʹǧǧ saaǥǥjååʹđteei Tuomas Aslak Juuso kueʹssji 23.5.2023 halltõs-saǥstõõllmõõžžin Heʹlssnest da kaaunõõđi halltõõzz aalǥteeʹjen toiʹmmjeei saaǥǥjååʹđteei Petteri Orpoin (kok.). Sääʹmteʹǧǧ leäi koččum äʹšštobddikueʹssen vuõiggâdvuõttpolitikk- da tääʹssärvvjuâǥǥtõʹsse, leša halltõs-saǥstõõllʼji kõskklââʹtteen jäänmõõzz saǥstõõllâmpooʹrdi toiʹmmjummšest kuâđđji še kueʹssjummuš. </em></p>
<p>Orpo jååʹđtem halltõs-saǥstõõllmõõžžin lij vueʹssmannu ääiʹj saǥstõllum pueʹtti halltõsprograammâst kokoomus, vuâđđläʹddlai, ruõcclaž meerpeällõõǥǥ da kriistlaždemokraatti kõõsk.</p>
<p>-Saaǥǥjååʹđteei Orpost leäi fiinâld tuejjuum, što kaaunõõttmõš suin jäʹrjstõõvi ǩiʹrǧǧes äiʹǧǧmieʹrin huõlǩâni. Piâzzim tuõʹđi saǥstõõllâd aaʹššeen, ij-ka kuʹǩes mäʹtǩǩ mõõnnâm tuʹššen, ko nuʹbb kaaunõõttmõš ij oʹnstam, tuâtt Sääʹmtiiʹǧǧi saaǥǥjååʹđteei Tuomas Aslak Juuso.</p>
<p>Sääʹmteʹǧǧ lij tooiʹmtam saǥstõõllʼji ââʹnnma jiiʹjjes täävtõõzzid halltõsprograʹmme ǩeeʹrjeemnalla säʹmmlai vuõiggâdvuõđi staanâm da õõuʹdeem diõtt, da tõi pirr saǥstõõlim luâđlânji še kaaunõõttmõõžžâst Orpoin.</p>
<p>-Saǥstõõlim täävtõõzzeen lââʹssen pueʹrr miõʹlle še aainâs sääʹmteʹǧǧlääʹjj oođõõzzin da sääʹmaaʹšši koordinâsttmõõžžâst riikkvaaldšmest, da tuäiv mieʹldd piâssâp juäʹtǩǩed saǥstõõllmõõžž mâʹŋŋlubust plaan mieʹldd še vuõiggâdvuõttpolitiikk halltõs-saǥstõõʹlljivuiʹm, Juuso särnn.</p>
<p type="title">Sääʹmteeʹǧǧ täävtõõzz halltõsprograʹmme</p>
<p>Sääʹmteʹǧǧ vuäǯǯad pueʹtti halltõsprograʹmme 2023–2027 tooiʹmid säʹmmlai vuõiggâdvuõđi õõuʹdeem diõtt. Sääʹmteeʹǧǧ väʹlddteeʹmmen lie: 1) ǩiõll oudd jieʹllemviõǥǥ – mättʼtõs rääjj pueʹttiääiʹj, 2) parlamentaarlaž tåimmkåʹdd õõuʹdeed säʹmmlai jieʹllemvuõʹjjid, da 3) programm ÕM alggmeerai vuõiggâdvuõđi čõõđtõõzz čõõđ viikkma.</p>
<p>Lââʹssen Sääʹmteʹǧǧ lij kaggâm ääiʹjpoddsaž äʹššen sääʹmteʹǧǧlääʹjj oođummuž, säʹmmlai tuõttvuõtt- da suåvâdvuõttproseeʹss, säʹmmlai lokku välddmõõžž sosiaalstaanoođõõzzâst, tâʹvvjânnmallaš sääʹmsuåppmõõžž di säʹmmlai vuõiggâdvuõđi staanmõõžž luâđ ââʹnnmest.</p>
<p>Looǥǥ: Sääʹmteeʹǧǧ täävtõõzz halltõsprograʹmme</p>
<p type="title">Lââʹssteâđ</p>
<p>Tuomas Aslak Juuso Saaǥǥjååʹđteei 040 687 3 394 tuomas.juuso@samediggi.fi</p>
</body></document>
