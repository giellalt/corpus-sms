<document xml:lang="sms" id="no_id"><header><title>Sosiaal- da tiõrvâsvuõttministeria: Koronaepidemia vaigsmââvv – teʹksttsaakk vooudlaž vuäppõõzzi tuärjjan - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2020</year><wordcount>179</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2020/12/03/koronaepidemia-vaigsmaavv-teksttsaakk-vooudlaz-vuappoozzi-tuarjjan/?lang=nuo</origFileName><parallel_text xml:lang="fin" location="stm:_koronaepidemia_vaikeutuu_-_tekstiviesti_alueellisten_ohjeiden_tueksi.html"/><parallel_text xml:lang="sme" location="sosiala-_ja_dearvvasvuohtaministeriija:_koronaepidemiija_vattasnuvva_-_deakstadiedahus_guvllolas_ravvagiid_doarjjan.html"/><parallel_text xml:lang="smn" location="sosiaal-_ja_tiervasvuodaministerio:_koronaepidemia_huannan_-_tekstaviesta_kuavlulij_ravvui_toorjan.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sosiaal- da tiõrvâsvuõttministeria: Koronaepidemia vaigsmââvv – teʹksttsaakk vooudlaž vuäppõõzzi tuärjjan</p>
<p>Koronavirusvueʹǩǩ lij huânnʼnam miâlggâd juõʹǩǩsââʹjest Lääʹddjânnmest mââimõs neäʹttli äiʹǧǧen. Ko vueʹǩǩ lij vuuʹdi mieʹldd jeeʹresnallšem, vuäiʹtte še siâzztõõzz da rajjtõõzz vaajtõõllâd.</p>
<p>Siâzztõõzzi da rajjtõõzzi mieʹrren lij cõggâd koronaviruuzz leävvnummuž, staanâd tiõrvâsvuõtthuâl kapasiteeʹtt da suõjjled jeäʹrben riskkjooukid kuulli oummid.</p>
<p>Sosiaal- da tiõrvâsvuõttministeria lij suåppâm lääʹdd teʹlfoonoperaattoorivuiʹm da jieʹttkõõskõs-stroiʹttlin, što Lääʹddjânnmest tåimmjeei operaattoori õhttmid vuõltteet koronaviruuzz kuõskki teʹksttsaaǥǥ.</p>
<p>Saaǥǥâst auʹǯǯjet jääʹǩǩted uvddum siâzztõõzzid da rajjtõõzzid, što taaud leävvnummuš vuäǯǯat årstõttum. Saaǥǥ siiskõs lij: ” <em type="italic">STM koronateâđtõs: Epidemiavueʹǩǩ Lääʹddjânnmest vaigsmââvv. Suõjjâd jiijjad da jeärrsid. Jääʹǩǩet vouddad siâzztõõzzid da rajjtõõzzid. Lââʹssteâđ thl.fi/alueet” </em></p>
<p>Vooudlaž rajjtõõzz da siâzztõõzz lie norrum puõccihåiddamvuuʹdi neʹttseeidain, koi addrõõzzid Tiõrvâsvuõđ da pueʹrrvââjjamstrooiʹtel lij noorrâm õõut seeid õõl:</p>
<list><p type="listitem">Koronaepidemia: vuuʹdi vueʹǩǩ, siâzztõõzz da rajjtõõzz</p>
</list><p>Teʹksttsaakk lij õhtt tååimain, koin jååʹđtet teâđ koronaepidemiavueʹjj vaigsmõõvvâm pirr. Saaǥǥ vuõltteet lääʹddǩiõʹlle ruõccǩiõʹlle, eŋgglõsǩiõʹlle da tâʹvvsääʹmǩiõʹlle.</p>
<p>Saaǥǥid vuõltteeškuäʹđet seärad rosttovmannu 2. peeiʹv. Tåimmanouddmõš operaattoorid vuâlgg õuʹddel kõskkpeeiʹv da kääzzkõs jåttai sõrgg mâŋŋa tõʹst. Saaǥǥi tååimtõs šâdd podd pooddi, tõn diõtt saaǥǥ vuäiʹtte pueʹtted oummid jeeʹres ääiʹj.</p>
<p type="title">Lââʹssteâđ</p>
<p>vaalmâsvuõttjååʹđteei Pekka Tulokas, STM, p. 0295 163 202, etunimi.sukunimi@stm.fi</p>
</body></document>
