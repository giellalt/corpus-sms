<document xml:lang="sms" id="no_id"><header><title>Taarr Sääʹmteʹǧǧ ǩeeiǥii ǩiõllkampaanj “Säämast muin” Lääʹdd Sääʹmtegga 24.8.2019 Čeʹvetjääuʹrest - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2019</year><wordcount>262</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/08/26/taarr-saamtegg-keeigii-kiollkampaanj-saamast-muin-laadd-saamtegga-24-8-2019-cevetjaaurest/?lang=nuo</origFileName><parallel_text xml:lang="fin" location="norjan_saamelaiskarajat_ojensi_kielikampanjan_puhu_saamea_minulle_suomen_saamelaiskarajille_24_8_2019_sevettijarvella.html"/><parallel_text xml:lang="sme" location="norgga_samediggi_geigii_giellakampanja_samas_muinna_suoma_samediggai_24_8_2019_ceavetjavrris.html"/><parallel_text xml:lang="smn" location="taaza_samitigge_keigij_kielakampanja_saamast_munjin_suoma_samitiigan_24_8_2019_cevetjaavrist.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Taarr Sääʹmteʹǧǧ ǩeeiǥii ǩiõllkampaanj <span type="quote">“Säämast muin”</span> Lääʹdd Sääʹmtegga 24.8.2019 Čeʹvetjääuʹrest</p>
<p>Taarr Sääʹmteeʹǧǧ presideʹntt Aili Keskitalo ǩeeiǥii <span type="quote">“Säämast muin”</span> – kampaanj Lääʹdd Sääʹmteeʹǧǧ saaǥǥjååʹđteei Tiina Sanila-Aikiooʹje nuõrttsäʹmmlai 70-eeʹjj aazztemprääʹznǩest Čeʹvetjääuʹrest 24.8.2019. Taarr Sääʹmteʹǧǧ alttii kampaanj eeʹjjest 2013. Kampaanj mieʹrren leäi counnâd nuõri miõllǩeässmõõžž ââʹnned jeänab sääʹm ǩiõl da kampaanj viʹǩǩe čõõđ jeänmõsân sosiaalʼlaž media pääiʹǩ. Kampaanj siʹrdde Ruõcc Sääʹmtegga 2016.</p>
<p>Norja Sääʹmteeʹǧǧ presideʹntt Aili Keskitalo säärnai saakkvuârstes Čeʹvetjääuʹrest, što sij lie leämmaž samai toođvaž Säämast muin -kampaanj siiskõʹsse da oʹnstummša. Son rämmši se tõn, ko jeänab da jeänab sääʹm ǩiõl puäʹtte ååʹn mieʹldd kampaaʹnje– ååʹn še nuõrtt- da aanarsääʹm ǩiõl da son äʹjsti leekk kampaaʹnje seämmast ko ǩeeiǥii tõn Lääʹdd Sääʹmteeʹǧǧ saaǥǥjååʹđteei Tiina Sanila-Aikiooʹje.</p>
<p>Lääʹdd Sääʹmteeʹǧǧ saaǥǥjååʹđteei Tiina Sanila-Aikio mušttʼti saakkvuârstes sääʹm ǩiõl mainstem vääžnaivuõđâs håʹt tõt måttmest vuäitt tåbddjed vaiggeen da kaiʹbbai tõn vaʹlljummuž juõʹǩǩ vuâra. Sanila-Aikio tuäivai pukid, ǩeäk ni siõmmna silttee sääʹmǩiõl, ââʹnned tõn, muđoi ođđ puõlvvõõǥǥ jie vueiʹt mättjed ǩiõl ij-ka ǩiõllmainsteeʹji päʹdd seeil.</p>
<p>Lääʹdd Sääʹmteʹǧǧ jueʹjji õõutveäkka nuõrisuåvtõõzzin nuõrttsäʹmmlai 70-eeʹjj aazztemprääʹznǩin Säämast muin -piinsid oummid, miârkkân da mušttʼtõssân pukid sääʹmǩiõl mainstummšest kueiʹmm kueiʹmeez. Sääʹmteʹǧǧ lij še tuäivvam, što Säämast muin -kampaanj mieʹldd loŋŋneʹčem mättʼtõõllâd pueʹrben koon-ne nuuʹbb sääʹm ǩiõl, nuʹtt što vuäitčim tääuʹjben ââʹnned sääʹmǩiõl kõskkneen. Sääʹmteʹǧǧ puätt õlmstâʹtted kårmmansääʹnnǩeeʹrj, kååʹtt âânn seʹst koolm sääʹmǩiõl vuâđđfraasid. Lääʹdd Sääʹmteʹǧǧ nõõmti še Ijahas idja -festivaal õhttvuõđâst nellj sääʹmǩiõllsaž säämsteeʹjed: Sámásteaddji – Säämsteei – Sámásteijee. Nuõrttsääʹm säämsteei Teemu Titola leäi pääiʹǩ âʹlnn Čeʹvetjääuʹrest.</p>
<p>Säämast muin -kampanjj lij Sääʹmteeʹǧǧ tuåimi vueʹssen alggmeerai ǩiõli teeʹmmeeʹjjest .</p>
<p type="title">Lââʹssteâđ</p>
<p>Tiina Sanila-Aikio</p>
<p>saaǥǥjååʹđteei, tlf. 010 8392192, tiina.sanila-aikio(at)samediggi.fi</p>
<p>Anne Kirste Aikio</p>
<p>Ǩiõllstaanpiisar, tlf 010 839 3124, anne-kirste.aikio(at)samediggi.fi</p>
</body></document>
