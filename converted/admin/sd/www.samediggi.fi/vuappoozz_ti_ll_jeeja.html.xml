<document xml:lang="sms" id="no_id"><header><title>Vuäppõõzz tiʹllʼjeeja - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2022</year><wordcount>678</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/ohttvuott-tead/jaargglotti-da-tuulk/vuappoozz-tilljeeja/?lang=nuo</origFileName><parallel_text xml:lang="fin" location="ohjeita_tilaajalle.html"/><parallel_text xml:lang="sme" location="ravvagat_dinggojeaddjai.html"/><parallel_text xml:lang="smn" location="ravvuuh_tiilajeijei.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Vuäppõõzz tiʹllʼjeeja</p>
<p type="title">Vuäppõõzz tuʹlǩǩõõzz tiʹllʼjummša</p>
<p>Tobdstõõđ <em type="italic">äʹššeemtuʹlǩǩeembrosyyʹre </em>da <em type="italic">noorõõttâmpoodd tuʹlǩǩeembrosyyʹre </em>. </p>
<p>Tääʹrǩab teâđaid tuʹlǩǩõõzz tiʹllʼjummša kaaunak <em type="italic">Lääʹddjânnam jåårǥlõʹttji da tuulki leett seeidain </em>. </p>
<p>Vaʹrre tuulkid ääiʹjstes da seʹlvvet tuʹlǩǩeemtaarbid sijvuiʹm</p>
<list><p type="listitem">Sääʹmǩiõli tuulk lie veʹrddeeʹl ooccanj, tõn diõtt tuʹlǩǩõõzz jäʹrjstummuž lij pueʹrr altteed juʹn ääiʹjben. Tuulkid vuäitt leeʹd vaiggâd vuäǯǯad vuäʹnkõs vaartõsääiʹj seʹst.</p>
<p type="listitem">Tuʹlǩǩõõzz tiʹllʼjeeʹn lij šiõǥǥ samai tärkka seʹlvvted tiʹllʼjeei õhttvuõtt-teâđaid, tuʹlǩǩeemǩiõl, ääiʹjpoodd da pääiʹǩ, tuʹlǩǩeemnääʹl, tuʹlǩǩõõzz äʹššvuuʹd da pešttmõõžž, što tuulk vuäiʹtte valmštõõttâd õuddǩiõʹtte.</p>
<p type="listitem">Seʹlvvet kâʹll tulkkâd pääiʹǩest taarbšet? Tuulki mieʹrr lij ǩidd tuʹlǩǩõõzz pešttmõõžžâst da tuʹlǩǩuum ǩiõli meäʹrest.</p>
<p type="listitem">Muuʹšt ainsmâʹtted, koon sääʹmǩiõl tuulk taarbšak: tâʹvv-, aanar- avi nuõrttsääʹmǩiõl.</p>
</list><p>Suåppmõš da pääʹlǩ</p>
<list><p type="listitem">Tuʹlǩǩõõzzâst lij pueʹrr suåppâd õuddǩiõʹtte tuâj määinaid, tuâjjääiʹj, mahssum pääʹlǩ da jårrâʹsttem-määinaid.</p>
<p type="listitem">Tuulkin lij šiõǥǥ õuddǩiõʹtte suåppâd še tõn, koʹlle-a suåppmõʹšše vueiʹtlvaž instemsââʹjj, mäʹtǩǩ-koʹrvvõs, porrmõškoʹrvvõs leʹbe peiʹvvtieʹǧǧ mähssmõš.</p>
<p type="listitem">Tuulkâst lij raajjivuõiggâdvuõtt jiijjâs tuʹlǩǩõʹsse, da tuʹlǩǩõõzz ruõkkâm määinain âlgg suåppâd õuddǩiõʹtte.</p>
<p type="listitem">Jos tuʹlǩǩõõzz jäʹrjstet ougglõsõhttvuõđin, âlgg tõt suåppâd õuddǩiõʹtte tuulkin di seʹlvvted, mâid teeknlaž jäʹrjstõõllmõõžžid tuʹlǩǩõs kaiʹbbai.</p>
</list><p>Vaʹrre taarbšum tekniikk ääiʹjstes</p>
<list><p type="listitem">Seʹlvvet mii tuʹlǩǩeemnääʹll suåpp pueʹrmõsân tuʹlǩǩeempäikka da taarbaš-a tuʹlǩǩõʹsse jeeʹrab tekniikk.</p>
<p type="listitem">Äʹššeemtuʹlǩǩõs vuäitt šõddâd âʹlddtuʹlǩǩõssân pääiʹǩ âʹlnn leʹbe ougglõstuʹlǩǩõssân õuddmiârkkân teʹlfoon leʹbe videotuʹlǩǩeemneävvai mieʹldd.</p>
<p type="listitem">Noorõõttâmpoodd tuʹlǩǩõs vuäitt šõddâd konsekutiivân leʹbe simultaanân, di coolteeʹl. <list><p type="listitem">Konsekutiivtuʹlǩǩõõzzâst mainsteei da tulkk mainste vuârai mieʹldd. Konsekutiivtuʹlǩǩõs ij kaiʹbbe jeeʹrab tuʹlǩǩeemneävvaid, peʹce tõn vueiʹtet jäʹrjsted seämma jiõnn-nobstõõzzin ko noorõõttmõš juʹn lij.</p>
<p type="listitem">Simultaantuʹlǩǩõõzzâst särnnmõõžž tuʹlǩǩeet seämma ääiʹj nuuʹbb ǩiõʹlle. Simultaantuʹlǩǩõs kaiʹbbai tuʹlǩǩeemneävvaid. Šõddmõõžž jäʹrjsteei vaʹsttad tuʹlǩǩeemneävvai jäʹrjstummšest.</p>
</list></p>
<p type="listitem">Ko tuʹlǩǩõõzz jäʹrjstet ougglõstuʹlǩǩõssân, lij pueʹrr suåppâd ougglõstuʹlǩǩõõzz teʹsttjummšest õuʹddel såbbar.</p>
</list><p>Tuʹlǩǩeemtekniikk vuäitt teâđstõõllâd Sääʹmkulttuurkõõskõs Sajoozzâst. Õhttvuõtt-teâđ käunnʼje Sajoozz neʹttseeidain .</p>
<p>Tooiʹmet tuâǥǥažaunstõõzzid juʹn ääiʹjben</p>
<list><p type="listitem">Tuʹlǩǩeem tuâǥǥažaunstõõzzid âlgg tooiʹmted tuʹlǩǩe sõõrǥmõõzz mieʹldd, što tulkk pâstt kuddnalla valmštõõttâd tuʹlǩǩõʹsse. Tuâǥǥažaunstõõzz lie õuddmiârkkân programm, vuässõõttilistt, ǩiõttʼtõllum äʹššǩeeʹrj leʹbe saakkvuâraid kuulli tuâǥǥažaunstõõzzid.</p>
<p type="listitem">Muuʹšt še sõõrǥmõõzz mieʹldd tooiʹmted tuulkid ääiʹj mieʹldd peeiʹvtum versioid di sami õuʹddel äʹlǧǧemääiʹj vuåǯǯum materiaalid.</p>
</list><p>Vääʹld še lokku jeeʹres takai jäʹrjstõõllmõõžžid</p>
<list><p type="listitem">Suåv tuulkivuiʹm, jiânnai-a õuʹddel tuʹlǩǩõõzz äʹlǧǧemääiʹj âlgg leeʹd pääiʹǩ âʹlnn.</p>
<p type="listitem">Tuulkivuiʹm lij šiõǥǥ suåppâd tõn, ǩii toiʹmmai tuulki õhttvuõttooumžen, što tuulk vuäǯǯa taarbšeeʹn õhttvuõđ šõddmõõžž jäʹrjsteeja.</p>
</list><p type="title">Vuäppõõzz jåårǥlâttmõõžži tiʹllʼjummša</p>
<p>Vuäppõs jåårǥlâttmõõžži tiʹllʼjummša Sääʹmteeʹǧǧ sääʹmǩiõl konttrest</p>
<list><p type="listitem">Vuõlttâd jåårǥlâʹttemraukkmõõžž addrõʹsse anne-kirste.aikio(at)samediggi.fi leʹbe vuõiʹǧǧest jåårǥlõʹttjid</p>
</list><list><p type="listitem"><list><p type="listitem">Tâʹvvsääʹmm: irma.laiti(at)samediggi.fi</p>
<p type="listitem">Aanarsääʹmm: tanja.kyro(at)samediggi.fi</p>
<p type="listitem">Nuõrttsääʹmm: merja.fofonoff(at)samediggi.fi</p>
</list></p>
</list><list><p type="listitem">Iʹlmmet čiõlggsânji koon sääʹmǩiõʹlle raaukak jåårǥlâttmõõžž</p>
<p type="listitem">Iʹlmmet aainâs tuåivvum tooiʹmtempeeiʹv</p>
<p type="listitem">Iʹlmmet miârkkmeäʹr kõskkčâckkmõõžžeezvuiʹm</p>
<p type="listitem">Iʹlmmet laasktemaddrõõzz da vueiʹtlvaž viiʹttjõõzz</p>
<p type="listitem">Õhttât aainâs vueʹlǧǧemteeʹkst neʹttpååʹšt mieʹldd word-teâttõssân</p>
</list><p>Tiʹllʼjõõzz vuâsttavälddam jåårǥlõʹtti vuõlttad tiʹllʼjeeja kuiʹttjõõzz da iʹlmmat lij-a tooiʹmtemäiʹǧǧtaull šiõttlõs.</p>
<p>Teeʹkst jåårǥlââʹttet vueʹlǧǧemteeʹkst õõl da tõn diõtt lij vieʹltʼtem, što vueʹlǧǧemteʹkstt lij word-teâttõssân da valmmša hääʹmuum. Jåårǥlõʹtti jie tueʹjjed teʹksttǩiõttʼtõõllmõõžž tiʹllʼjeei peäʹlest.</p>
<p type="title">Hââʹdd</p>
<p>Sääʹmǩiõl konttâr uʹvddem jåårǥlâttmõõžžâst peʹrrjet paʹlǩǩõõzz ǩiõllpaarâst läʹdd – sä��ʹmm (tâʹvvsääʹmm, aanarsääʹmm leʹbe nuõrttsääʹmm) leʹbe nuuʹbbi õõri 85 euʹrred/seidd da seeidast 1 560 miârkkâd kõskkčâckkmõõžžeezvuiʹm.</p>
<p>Jos jåårǥlâʹttemnalla åårrai teʹkstt lij takai teʹkstted vaiggääb, jåårǥlâʹttempäʹlǩǩõõzz vueiʹtet peʹrrjed jäänmõsân 50 %:in ââʹluum seämmanalla ko ǩirrsallaš tuâj jåårǥlâʹttempäʹlǩǩõõzz vueiʹtet ââʹleed jäänmõsân 50 %:in. Jos jåårǥlâttmõš âânn seʹst peeiʹvtummuž juʹn vaalmâš jåårǥlâttmõʹšše vueiʹtet vaʹstteeinalla hââʹddest ǩieʹppeed 50 % leʹbe ââʹnned ooʹccmõs vieʹljtõõzz.</p>
<p>Jåårǥlâttmõõžži ooʹccmõs vieʹljtõs lij 25 euʹrred.</p>
<p>Looǥǥ lââʹzz: https://www.samediggi.fi/jaarglattem-kaazzkoozz/?lang=nuo</p>
<p>Vuäppõs jåårǥlâttmõõžži tiʹllʼjummša freelancer-jåårǥlõʹttjest</p>
<list><p type="listitem">Vuäitak ooccâd freelancer-jåårǥlõʹttjid Sääʹmteeʹǧǧ jåårǥlõʹttji da tuulki ooccâmkääzzkõõzzâst .</p>
<p type="listitem">Tueʹjjed taʹrjjõõzz jåårǥlâʹttemkääzzkõõzzâst.</p>
<p type="listitem">Jåårǥlâttmõõžž tiʹllʼjeeʹn lij pueʹrr puʹhtted tiõttu aainâs täid aaʹššid <list><p type="listitem">Jåårǥlâttmõõžž vueʹlǧǧemǩiõll da täävtõsǩiõll</p>
<p type="listitem">Teeʹkst äʹššvuʹvdd da siiskõs</p>
<p type="listitem">Teeʹkst kookkadvuõtt: jåårǥlõʹtti vuäiʹtte laaskted miârkkmeäʹr, seiddmeäʹr leʹbe riâddhââʹdd mieʹldd</p>
<p type="listitem">Kuäʹss materiaalid vueiʹtet tooiʹmted jåårǥlõttja</p>
<p type="listitem">Jåårǥlâttmõõžž äiʹǧǧtaull</p>
<p type="listitem">Koon häämast teʹkstt lij vuäǯǯamnalla</p>
</list></p>
<p type="listitem">Iʹlmmet čiõlggsânji koon sääʹmǩiõʹlle raaukak jåårǥlâttmõõžž</p>
<p type="listitem">Suåv jåårǥlâttmõõžž hââʹddest da laasktummšest õuddǩiõʹtte</p>
<p type="listitem">Suåv kooll-a vuõigglookkmõš hâdda. Jõs kõõččmõõžžâst lij tiõddum teʹkstt, vuäitt jåårǥlõʹttjin suåppâd, što son tääʹrǩast veâl teäʹddma vaalmâš aunstõõzz ǩiõl ålggvueʹjj.</p>
<p type="listitem">Jåårǥlâttmõõžžâst vuäitt še tuejjeed õuddteâđstõõllmõõžž, jos jåårǥlâʹttemnalla åårrai teʹkstt ij leäkku vaalmâš, leša tuʹst lij juurd, što kuäʹss tõt lij vaalmâš.</p>
</list><p>Sääʹmteeʹǧǧ hâʹddliist vuäitt ââʹnned mallân, leša freelancer-jåårǥlõʹtti peʹrrje jiijjâs hâʹddliist mieʹldd. Freelancer-jåårǥlõʹttji jåårǥlâʹttemhõõʹddid kaʹnnat teâđstõõllâd vuõiʹǧǧest freelancer-jåårǥlõʹttjin.</p>
</body></document>
