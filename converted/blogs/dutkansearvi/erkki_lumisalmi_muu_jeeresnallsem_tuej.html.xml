<document xml:lang="sms" id="no_id"><header><title>Erkki Lumisalmi: Muu jeeʹresnallšem tuej</title><genre code="blogs"/><author><person firstname="Erkki" lastname="Lumisalmi" sex="m" born="" nationality=""/></author><year>2016</year><wordcount>385</wordcount><conversion_status type="standard"/><availability><license type="standard"/></availability><multilingual/><origFileName>http://dutkansearvi.fi/erkki-lumisalmi-muu-jee%CA%B9resnallsem-tuej/</origFileName><metadata><uncomplete/></metadata><version>XSLtemplate $Revision: 161400 $; file-specific xsl  Revision; common.xsl  $Revision$; </version></header><body><p>Erkki Lumisalmi: Muu jeeʹresnallšem tuej | Dutkansearvi</p>
<p xml:lang="eng">Skip to content</p>
<p type="title">Erkki Lumisalmi: Muu jeeʹresnallšem tuej</p>
<p xml:lang="eng">by dutkans</p>
<p>Muu jeeʹresnallšem tuej</p>
<p>Mon leäm jieʹllemääʹjjstan leämmaž maaŋgnallšem tuejast, leša ko vaalmštõʹttem diakoonân eeʹjjest 1981 Kuopiost pappseminaarâst de leʹjjem vuõssân diakoonân Saujj-Lääʹddjânnmest. 1983 alttiim diakoonân Sääʹmjânnmest Âʹvvlest de Aanar kååʹdd škooulin altteem mättʹted mij sääʹmǩiõl de siõmmnai siõmmnai še aʹlǧǧem jåårǥlâʹtted sääʹmǩiõl.</p>
<p>Ortodokslaž ceerkvest alttiin Evvan evaŋǧeliuʹm jåårǥlâʹttet. Meeʹst leäi jåårǥlâʹttemjoukk da kuäss-ni noorõõđin Čeʹvetjäurra ko teʹl liʹjje puärrsab oummu leʹbe ǩiõllčeäʹpp mij tuejj- jooukâst. Tään lââʹssen Treffan Peäccamneeʹǩǩ sluužba teekstid da Risttoummi moʹlidvaǩeeʹrj teevain.</p>
<p>Tõʹl jie leämmaž teâttmašina a õõlǥi takai karndaažžin ǩeeʹrjted da tiõttlâs puästtad ko ǩeeʹrjti de jooudi oʹđđest ǩeeʹrjted.</p>
<p>Tâʹvvsääʹm da Aanarsääʹm vuåǯǯu vuossmõssân teâttmašinaid da go mij še raaukin, što vuäǯǯčin teâttmašinaid še, de sarnnu miʹjjid, što čuuʹt vaikkâd lie teeʹst buukva de jooutin vâʹl kuuʹǩǩ vueʹrdded ouddâl-go vuäǯǯain mašinaid da tõt hiâlpti jiânnai tuej.</p>
<p>Mon jåårǥlâʹttem še säämas äʹššpõmmjid, kuultõõzzid da jeeʹres jåårǥlâʹttem põmmjid vuõssân ǩiõđin jeeʹres veʹrǧǧneeʹǩǩid.</p>
<p>Mâŋŋa še liturgia pappǩiõttǩeeʹrj vuäǯǯai jåårǥlâʹtted de tõʹl sluužbain vueiʹtin sluužžâd säämas.</p>
<p>Sääʹm radio jäʹrjsti tuåimmteejai kuurs tõõn diõtt, što vuäiʹtted tuejjeed radio prograammid ouddmiârkkan moʹlidvaid. Moʹlidvaprograammid mon tuejjääm veâlâinn. Tuejjeem še kuäss-ni nuõrttsäämas prograamm, go tuåimmteei leäi luõvâsvuõđâst.</p>
<p>Vuossmõs määʹtǩ Peäccma tuejjiin 90-låågg aalǥâst vuäʹmm peäccam saaʹmin de maainstõʹttim siʹjjid radioprograamm vääras de näiʹt vuäǯǯain ärvvsaž aaʹššid ruõkkâd historja.</p>
<p>Sääʹmparlameeʹnt ǩiõllˈjuâǥǥtõʹsse muu vaʹlljee da Sääʹmaaʹššisåbbra de mâŋŋa 2000 liâ muu vaʹljjääm Sääʹmtegga, koʹst leʹjjem kuâtmlo eeʹǩǩed da leäm leämmaž halltõõzz, škoouʹljem- da kulttuurluʹvddkååʹdd da ǩiõllsåbbar vuäzzlaž.</p>
<p>Ko čuâvv ânnˈjõž teeʹǧǧ aaʹšši hoiddmõõžž, ij vueiʹt go õõmmtõõššâd, što õõlǥči aaʹššid hoiddâd nuuʹt, što kulddled pukid saaʹmid, ij pâi puäʒʒoummi aaʹššid.</p>
<p>Heʹlssen õllškooulâst mon leäm jeällam mättˈteʹmen säämas täujja. Õllškooul lehttor Irja Seurujärvi-Kari lij muu raukkâm. Õllškooulneeʹǩǩ mättje nuʹtt sõrgg go sij silttee še määŋggid ǩiõlid da perste jeeʹresnallšem kulttuurin.</p>
<p>Heʹlssnest leäi miõllsaž mättˈted säämas da tobddõõttâd jeeʹres oummivuiʹm.</p>
<p>Vuossõn 80-lååggast nuʹtt ceäʹlǩǩeeʹl kansalaisopistost mättˈtem säämas Aanar kååʹddest da siõmmna še SAAKKâst.</p>
<p>Leäm tõn miõl, što ceerkavtuejest muʹnne ävvni jiânnai tobddummuš mij sääʹm aaʹššid da siõmmna še ceerkavǩiõʹlle go mij mättjin säämas läullad sluužbain. Vaikkad še lij leämmaž go puk jie leäkku sååvšam mij ǩiõl, leâša vuäitt särnnad, što käʹnnti viikkâd sääʹm aaʹššid ooudâs, håʹt-i måtmešt vaikkâd leäi</p>
<p>Täʹst siõmmna mon mušttlim mâid leäm tuejjääm kolmmlo eeʹjj sääʹm aaʹšši äuʹǩǩen.</p>
<p type="title" xml:lang="eng">Leave a Comment Cancel reply</p>
</body></document>
