<document xml:lang="sms" id="no_id"><header><title/><genre code="facta"/><author><unknown/></author><wordcount>220</wordcount><conversion_status type="standard"/><availability><license type="standard"/></availability><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Evvan puätt kuâssa</p>
<p>Mäˊrjj jäälast siõm põõrtâst. Põõrt pirrõs lij mooččâd. Ââˊn son vuârdd kueˊss. Sõrgg uusâst kollai kuälktem. Mäˊrjj ääˊvad uus. Uus tueˊǩǩen lij Evvan. Suäna mâˊnne sizz. Ǩeˊttempõõrtâst lij juˊn kaaˊffpåˊrdd vaalmâš. Pååˊrd âˊlnn lie kueˊhtt koopp da leiˊbbtiskk. Pååˊrd pirr lie nellj stuuˊl. Mäˊrjj vääll kaaˊf Evvna.</p>
<p>Evvan:</p>
<p>Lij-a tuˊst mieˊlǩǩ?</p>
<p>Mäˊrjj:</p>
<p>Iˊlla, ij-ǥa leäkku ni säähhar, leâˊša viõˊlǧǧesleiˊbb lij. Täˊst, vääˊld!</p>
<p>Evvan:</p>
<p>Späˊsseb. Tät tuõđi lij šiõǥǥ viõˊlǧǧesleiˊbb!</p>
<p>Mäˊrjj:</p>
<p>Mon vääˊlʼjam täujja.</p>
<p>Evvan:</p>
<p>Mon jiõm silttâd vääˊlʼjed, leâˊša vueˊǯǯveär mon kâˊl ǩeâttam.</p>
<p>Mäˊrjj:</p>
<p>Mieˊccest âlgg siltteed ǩeˊtted veär, muđoi neälggad.</p>
<p>Evvan:</p>
<p>Tuõtt lij. Mon raajam vueˊǯǯest jeeˊresnallšem porrmõõžžid še.</p>
<p>Mäˊrjj:</p>
<p>Teˊl ton jiõk taarbâž ni kaappi.</p>
<p>Evvan:</p>
<p>Taarbšam mon. Jiõm silttâd vääˊlʼjed ni kuärrad. Späˊsseb kaaˊffest!</p>
<p>Mäˊrjj:</p>
<p>Tiõrvvsa. Puäˊđ ǩiõččâd muu põõrt.</p>
<p>Määˊrjest lie mäŋgg põrttâd. Suˊst lie ǩeˊttempõrtt, jälstemlõnnj, kueˊhtt kämmar, nuuˊžniǩ, käˊrdd da säuˊnn. Suäna ǩeäˊčče kämmra. Toˊben lie siâŋgg, škaapp, stuuˊl da siõm stuälaž. Jälstemlõõnjâst Määˊrjest lie teˊlvisia, stereo da viõˊlǧǧes ǩeˊrjjiˊlddi, koˊst lie jiânnai ǩeeˊrj da jeeˊresnallšem heäˊrvvkääuˊn.</p>
<p>Evvan:</p>
<p>Vueˊlǧǧep-a sueˊvet Taˊrre pleässjed?</p>
<p>Mäˊrjj:</p>
<p>Mon kâˊl jiõm viižž tok vueˊlǧǧed. Leâˊša mõõnnâp tuõddra tollstõõllâd.</p>
<p>Evvan:</p>
<p>Naa, mõõnnâp. Tuõđi muäna kaaˊfstõõllâp? Vääˊld ton koopp da säähhar. Mon vääldam kaaˊf da jeeˊres jeäˊvvsid.</p>
<p>Suäna mainste võl, mâiˊd suäna sueˊvet tuejjee. Suäna mäˊšše puârast kõskkneez. Äiˊǧǧ jåått jåˊttlõnji. De jeäˊǩǩääž šâdd da Evvan vuâlgg domoi.</p>
</body></document>
