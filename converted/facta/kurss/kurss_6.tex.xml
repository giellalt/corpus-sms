<document xml:lang="sms" id="no_id"><header><title/><genre code="facta"/><author><unknown/></author><wordcount>219</wordcount><conversion_status type="standard"/><availability><license type="standard"/></availability><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Čâhčča tuõddrest</p>
<p>Mäˊrjj iˊlla puäʒʒoummu nijdd. Tõnt son ij toobd puäʒʒhååmm. Evvan väldd Määˊrj mieˊldd tuõddra, ko sij peˊjje puõccid aiddu. Son tätt čuäˊjted kaavsõõzzâs pukid ruåđid da jeeˊres puäʒʒoummid.</p>
<p>Suäna mâˊnne tuõddra luâđastvuejjamaautin. Tõt lij nåkkam autt, kååˊtt čougg neellji kååˊlzivuiˊm. Pikalõspäiˊǩǩ lij kuˊǩǩen tuõddrest. Luâđastvuejjamaautin tok peäss puârast meäˊcc-čuõkku mieˊldd, håˊt mäˊtǩǩ peštt kueˊhtt čiâss pieˊlin.</p>
<p>Čâhčča tuõddrest lij sami mooččâd. Čõhččmannust võl peiˊvv päštt da čuäˊjat čõõuč čuõˊvves eeuˊnid: viˊsǩǩes da maˊlinovi ruõˊpsses sueˊjj, viˊsǩǩes, ruˊčǩǩes da ruõˊpsses tõŋŋâz, jättmõõžž, sââˊr, čuõˊmmjõõžž, jeäˊǧǧreeˊss da nuˊtt ooudâs. Koˊst-ne lij võl måttam ruõnâs päiˊǩǩ.</p>
<p>Evvan piârrjest lij ǩeâmpp ääiˊd paaldâst. Suäna mâˊnne sizz da tiõrvte. Mäˊrjj käinn vuõššân, ko son ij toobd ni ǩeän, leâˊša oummu äˊlǧǧe kõõjjeed suˊst:</p>
<p>–</p>
<p>Ǩeäk lie tuu puärraz?</p>
<p>–</p>
<p>Mõõn âkksaž ton leäk?</p>
<p>–</p>
<p>Koˊst ton jälstak?</p>
<p>–</p>
<p>Mâiˊd ton tuejjääk?</p>
<p>Mäˊrjj vaˊsttad da maainast jijstes. Son âlgg mainsted kuuˊǩǩ ääiˊj ouddâl ko puk lie miõlsteez.</p>
<p>Ǩiurrâl piânnai lij vâjjeei da Mäˊrjj vaarââtt tõˊst, leâˊša ij son kâˊl põõl tõˊst.</p>
<p>Siõmmna ääiˊj ǩeeˊjjest Evvan jeäˊnn kåčč poorrâd:</p>
<p>–</p>
<p>Pueˊtted poorrâd, täˊst lij ǩeäˊrstõs da siõmmna võl luâmmnid ool.</p>
<p>Puk puäˊtte pååˊrd pirr da äˊlǧǧe poorrâd. Ǩeäˊrstõõzz lââˊssen lie võl pååttaǩ, leiˊbb da vuõjj. Kâˊl tõt njääˊljast. Tõˊst pååˊrd pirr oummu mainste, mäˊhtt sij lie vuäǯǯam puõccid aiddu.</p>
<p>Mâŋŋa poorrmest oummu vueˊlǧǧe pikalõsaiddu.</p>
</body></document>
