<document xml:lang="sms" id="no_id"><header><title/><genre code="facta"/><author><unknown/></author><wordcount>393</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index.php?option=com_docman&amp;task=doc_download&amp;gid=1711&amp;Itemid=10</origFileName><parallel_text xml:lang="fin" location="kielineuston_pj_e_lumisalmen_puhe_kieliteko_palk_jakotilaisuudessa_07122011.pdf"/><parallel_text xml:lang="sme" location="kielineuston_pj_e_lumisalmen_puhe_kieliteko_palk_jakotilaisuudessa_07122011_-davvisame.pdf"/><metadata><uncomplete/></metadata><version>XSLtemplate $Revision: 125457 $; file-specific xsl  Revision; common.xsl  $Revision$; </version></header><body><p xml:lang="vep">1 (2)</p>
<p xml:lang="deu">Angelintie 696</p>
<p xml:lang="est">Tel. +358 (0)10 839 3100</p>
<p xml:lang="smn">FIN-99870 Inari www.samediggi.fi etunimi.sukunimi@samediggi.fi</p>
<p>Ärvvsaž joukkpiârpeiʹvvpäiʹǩǩ Miessi personkåʹdd, Enontekiö kååʹdd võboršeeʹǩǩ da kueʹss. Sääʹm ǩiõllsuåvtõs lij tuʹmmjam miõttâd taʹnni ǩiõllcistt –ciist Enontekiö kååʹdd joukkpiârpeiʹvvpäiʹǩǩ Miessja. Tät cistt da täk sǩiâŋk liâ peäʹcc vueʹddin njõđđum vuäʹddnääʹpp; vuäʹddčuʹǩǩ looʹǩǩin, vuäʹddtiskk da säähharneʹcc. Peäʹccest šõddi vueʹddi miârkktõs lij peäcca seämmanallšem, ko sääʹmǩiõl miârkktõs säʹmmlaid da sääʹmkulttuuʹre. Peäʹccest šõddi vueʹdd tuõʹllʼje pieʹcc ceäggad da jieʹllemviõkksânji, seämmanalla ko sääʹmǩiõll âânn sääʹmkulttuur da sääʹmõhttsažkååʹdd jieʹllemviõkksânji. Sääʹmkulttuur jieʹllem-mäiʹnn lij sääʹmǩiõl seillmõš puõʹtti puõlvvõõǥǥid da ǩiõll lij sääʹmkulttuur vääžnmõs vuäʹss, tõt lij sääʹmkulttuur väimm. Sääʹm äʹrbbteâtt lij raʹvves teʹl, ko tõt lij kulttuursaž da ǩiõllʼlaž õhttvuõđâst. Sääʹm ǩiõlltuâjj ciist miârkktõs lij uʹvdded tobdstõõzz sääʹmǩiõllsaž kääzzkõõzzi da sääʹmǩiõl staattuuzz ooudâsviikkmõõžžâst tuejjuum miõttlâž tuâjast Lääʹddjânnmest. Sääʹm ǩiõlltuâjj-ciist miõttât Enontekiö kååʹdd joukkpiârpeiʹvvpäiʹǩǩ Miessja puõʹttinallšem vuâđai mieʹldd: Joukkpiârpeiʹvvpäiʹǩǩ Miessi lij miõđlõsân čõõđtam tuåimmjumuužžstes saaʹmi ǩiõllʼlaž vuõiggâdvuõđid da viikkâm ooudâs sääʹmǩiõl staattuuzz da tõn ruõkkmõõžž. Joukkpiârpeiʹvvpäiʹǩǩ Miessi lij šiõǥǥ ooudâsjooʹtti čuäʹjteei tõʹst, mõõnnalla uʹcc resuurssivuiʹm da ääiʹj mieʹldd siʹtǩǩes tuâjain vueiʹtet vuäʒʒad äigga kookkas kuõʹddi da miârkkšõõvvi tuâjaid sääʹmǩiõl seʹrddmõõžžâst nuʹtt, što ǩiõl iskrdeei jieʹllemiiskâr lij ruõkkum veäʹlkõs puõlvvõõǥǥi tuâkka, ij-ǥa ǩiõll kuõđđu rainnâd.</p>
<p>Joukkpiârpeiʹvvpäiʹǩǩ Miessi lij tuåimmjam Enontekiöst 10 eeʹǩǩed da tõn äiʹǧǧen Miessi lij håiddam eeʹjji mieʹldd âlddsin 40 sääʹmpäʹrnned, jooukâst liâ nijddpääʹrn da ååumpääʹrn. Enontekiö kåʹdd kooll sääʹm dommvoudda da kååʹddest sääʹmǩiõllsaž narod lij uʹccen minoritettneǩǩen. Miessi håiddǩiõllân lij sääʹmǩiõll da håiddpersonkååʹdd jieʹnnǩiõll lij sääʹmǩiõll. Sääʹmǩiõli puõʹttiääiʹj staanumuʹšše lij vääžnai, što sääʹmpäärna vuäʹǯǯe sääʹmǩiõllsaž peiʹvvhååid da lââʹssen peiʹvvhåidd vuâđđââvv sääʹmkulttuur äärvid. Päärnaivuiʹm tuõjstõõllmen lij aaibâs vääʹžnai systtemʼmaatnalla ââʹnned sääʹmǩiõl väʹlddǩiõl raʹvves staattuuzzâst huõlǩâni. Miessi personkåʹdd lij oʹnnstam tän tuâjast ooudâstjooʹttjen, tõn diõtt ko personkåʹdd lij čõnnõõttâm tuâjes ouʹdde. Näkam personkååʹdd čõnnõõttmõõžžin jiijjâz tuõjju da raʹvves sääʹmǩiõl- da kulttuur määŋgbeällsaž da lueʹǯǯjeei silttumuužžin leät čõõđtum puki sääʹmpääʹrnai ǩiõllʼlaž vuõiggâdvuõđid, lokku vääʹldeeʹl še tõid sääʹmpääʹrnaid, koin sääʹmǩiõl silttumuš lij leämmaž ääʹpptap. Siʹtǩǩes tuâjain lij leämmaž vääžnai miârkktõs sääʹmǩiõl seillmõʹšše, rämm miõlâst vuäitam tuõttâd, što vuâđđškoouʹle liâ puättam piirieeʹjji sääʹmǩiõllsa škooulneeʹǩǩ, kook mättʹtâtte sääʹmǩiõl leʹbe sääʹmǩiõlin.</p>
<p>Sääʹm ǩiõlltuâjj-ciist jorddmõš lij kaggâd ciist vuäǯǯai pueʹreed sääʹmǩiõl ouʹdde tuejjeem tuâi da kaggâd pukid Enontekiö kååʹdd da jeeʹres veʹrǧneeʹǩǩid pueʹreed sääʹmǩiõl staattuuzz. Sääʹm ǩiõlltuâjj ciist mieʹldd Enontekiö kååʹdd vaʹsttõs sääʹmǩiõllsaž kääzzkõõzzi ooudâsviikkmõõžžâst da ooudâsjuätkkjummuužžâst lâssan.</p>
<p>Sääʹmteeʹǧǧ ǩiõllsuåvtõõzz saaǥǥjååʹđteeʹjen tuäivam, što cistt kaaggči veâl jäänab Enontekiö kååʹdd pueʹreed sääʹmǩiõl staatuuzz ooudâsviikkmõõžž kååʹdd pukin vuäʹssvuuʹdin da še jeeʹres veʹrǧǧneeʹǩǩid pueʹreed sääʹmǩiõllsaž kääzzkõõzzid.</p>
</body></document>
