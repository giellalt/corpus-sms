<document xml:lang="sms" id="no_id"><header><title>Sääʹmǩiõll da kulttuur jeälltummuš Sääʹm mošttbaŋkk -haʹŋǩǩõõzzâst</title><genre code="science"/><author><person firstname="Marko" lastname="Jouste" sex="m" born="" nationality="FI"/></author><author><person firstname="Markus" lastname="Juutinen" sex="m" born="" nationality="FI"/></author><author><person firstname="Miika" lastname="Lehtinen" sex="m" born="" nationality="FI"/></author><author><person firstname="Anna" lastname="Lumikivi" sex="f" born="" nationality="FI"/></author><year>2018</year><wordcount>1105</wordcount><conversion_status type="standard"/><availability><license type="standard"/></availability><origFileName>http://dutkansearvi.fi/verkkolehti-ps/julkaisut-ps/nr-12018-copy/</origFileName><metadata><uncomplete/></metadata><version>XSLtemplate $Revision: 161400 $; file-specific xsl  Revision; common.xsl  $Revision$; </version></header>
<body>
<p><em type="bold">24 </em></p>
<p><em type="bold">Sääʹmǩiõl da kulttuur jeälltummuš Sääʹm mošttbaŋkk -haʹŋǩǩõõzzâst </em></p>
<p>Tuâjj-joukk Marko Jouste, Markus Juutinen, Miika Lehtinen, Anna Lumikivi, Hanna-Maaria Kipri-anoff</p>
<p><em type="bold">Alggsääʹn </em>Tuâjj-joouk artikklest ǩeeʹrjte Skolt Saami Memory Bank-haʹŋǩǩõõzz tuâjast da metoodâst sääʹmǩiõl da -kulttuur jeälltummšest, koon vuâđđan lij arkiivmateriaali maacctummuš. Haʹŋǩǩõõzzâst lij rajjum ođđnallšem metood, kååʹtt âânn seʹst täid vueʹzzid: 1) Arkiivtuâjj da arkiivtuʹtǩǩummuš, koin ooʒʒât, riâžžât&gt; jäʹrjstet, analysââʹstet da valmštet materiaal âânnmõõžž da maacctummuž vääras. 2) Aktiivlaž arkiivmateriaali maacctummuš, koon tuejjee sääʹm ǩiõll- da kulttuurtuâjjla sääʹmõhttõõzzâst. 3)Lij leämmaž vääžnai tuejjeed pälggaz arkiiv da sääʹmõhtõõzz kõʹsǩǩe. Tät haʹŋǩǩõs lij tuejjuum õõutâst säʹmmlaivuiʹm. Tän lââʹssen čiõʹlǧǧeep tän juʹn alttuum tuâj tuâjj-jiârǥid da miârkâlvuõđ sääʹmǩiõʹlle da kulttuuʹre. </p>
<p>Loppeeʹjjest 2016 aaʹlji Oulu universiteeʹtt Giellagas-instituuttâst Sääʹm mošttbaŋkk -haʹŋǩǩõs (Skolt saami Memory Bank), kååʹtt lij Lääʹddjânnam Akatemia teäggtem pââimõs haʹŋǩǩõs. Haʹŋǩǩõs juätkkai eeʹjj 2018 čõõuč räjja. Tõt lij õõutnalla vueʹss FT Marko Jouste projeeʹktest Historialliset käännekohdat Suomen kolttasaamelaisten musiikkiperinteessä, koon vääras son vuäǯǯai tuʹtǩǩeeitohtorteäggtõõzz Lääʹddjânnam Akatemiast eeʹjjest 2014. Jouste tuʹtǩǩad nuõrttsäʹmmlai musikk-kulttuur historiallaš pooddid 1900-lååǥǥ aalǥâst 1970-lååǥǥ räjja. Tuʹtǩǩummšest vuâđđan lie arkiivmateriaal, koid noʹrreš jiânnai 1900-lååǥǥast.</p>
<p><em type="bold">Vaiggâdvuõđ arkiivmateriaal maacctummšest </em>Sääʹm mošttbaŋkk -haʹŋǩǩõõzz täävtõssân lij maaccted tuʹtǩǩeem pohttmõõžžid da tuʹtǩǩummšest õnnum arkiivmateriaalid mååust säʹmmlaid. Tõid vuäitt ââʹnned sääʹmǩiõl da sääʹmkulttuur nâânummšest da jeälltummšest. <em type="bold">25 </em></p>
<p>Tän räjja vaiggâdvuõttân lij leämmaž tõt, što oouʹdab puõlvvõõǥǥin norrum materiaal jie leäkku leämmaž sami puârast ânnʼjõž oummid ââʹnnemnalla. Tõõzz lie mäŋgg mäinnad, kooin peäggtep täʹst måttmid.</p>
<p>Kookkas 1900-lååǥǥ beälla takai nääʹll tuʹtǩǩummšest da arkiivin leäi tõt, što äʹrbbvuõttmateriaalid noʹrreš kuhttu, nuʹtt tuʹtǩǩeem ko läppjeei teâđ seeiltem vääras. Tuʹtǩǩummuš leäi täin kuuitâǥ tääʹrǩab, jie-ǥa tuʹtǩǩeei jiânnai jorddam aunstõõzz maacctummuž ouddâl 1990- lååǥǥast. Mâŋŋa vääinai rieʹššeš måtam lååi eeʹjj äiʹǧǧen mäŋgg jõnn aunstõsnoorõssâd. Teʹl juʹrddeš, što norrum aunstõõzzid ij õõlǥče viikkâd mååust, tõn diõtt što tõk jie vaaikteʹče puõʹtti noorõõzzid. Tõn lââʹssen Lääʹddjânnam lääʹjj, mõõk kuõʹšǩǩe arkiivid, persoonteâđai ǩiõttʼtõõllmõõžž da raajjivuõiggâdvuõđid, ǩiõʹldde vueʹjj mieʹldd materiaal kopiâsttmõõžž arkiivi åålǥbeälla.</p>
<p>Materiaalid õʹnneš jäänmõsân tiõđmaaiʹlm seʹst. Saaʹmid jiõccseez materiaalid uʹvddeš jäänmõsân tuʹtǩǩeem- da õlmstâʹttemhaʹŋǩǩõõzzin, koin tueʹjjeeš õhttsažtuâi tuʹtǩǩeeʹji da säʹmmlai kõõskâst. Kuuitâǥ arkiiv jie ni teʹl ouddam lååʹv jueʹǩǩed materiaal veiddsubun säʹmmlaid. Âlgg kuuitâǥ vuâmmšed, što seämmanallšem vueʹǩǩ leäi pukin Lääʹddjânnmest norrum äʹrbbvuõttaunstõõzzin, ij tåʹlǩ sääʹmaunstõõzzin.</p>
<p>Lij leämmaž da võl õinn lij nåkam praktiikklaž probleeʹm, što nuõrttsääʹm materiaal, mâʹte jeeʹres sääʹm materiaal še, lie miâlggâd kuõiʹtlo arkiivâst Lääʹddjânnmest, Ruõccâst, Taarâst, Ruõššjânnmest da Virojânnmest. Ouddâl probleeʹmen leäi tõt še, što aunstõõzz leʹjje pâi analooglaž formaattâst ǩieʹll-liântin da c-kaseeʹttin, kooi vääras õõlǥi leeʹd jõnn ruõkkâmsââʹjj da kooi ǩiõttʼtõõllmõš da kopiâsttmõš leäi meälǥas tuâjj.</p>
<p>Nuʹbb probleeʹm, mii kuõski aunstõõzz âânnmõõžž, leäi tõt, što arkiivin jie leämmaž tuâjjla da tuʹtǩǩeei, kook silttee sääʹmǩiõl. Tõn diõtt aunstõõzzi looǥǥõõttmõõžž jie leäkku vuäittam tärkka tuejjeed. Teʹl ij vueiʹt tärkka tieʹtted, mâiʹd âânn seʹst liânttarkiiv, koʹst lie mäŋgg čueʹtt čiâssâd mainstum materiaal. Teʹl teâđ ooccmõš še lij samai vaiggâd. <em type="bold">26 </em></p>
<p><em type="bold">Sääʹmǩiõl da kulttuur jeälltummuš Sääʹm mošttbaŋkk -haʹŋǩǩõõzzâst </em></p>
<p>Ânnʼjõžääiʹj arkiivmateriaalin lij jiânnai äuʹǩǩ ǩiõl da kulttuur jeälltummšest. Âlgg kuuitâǥ muʹštted, što võl vääinai mâŋŋa jäänmõs Lääʹddjânnmest pääiklaž ǩiõlin da kulttuurin leäi jieʹlli. Teʹl ij leämmaž tarbb jeällted tõid. Vueʹǩǩ mottji 1960- da 1970 -looǥǥin ko jiânnai oummu siirdčõʹtte gåårdid da Lääʹddjânnmest siʹrddeš mäddtäällõhttsažkååʹddest modernn industriaõhttsažkådda. Mäŋggan vuuʹdest puʹtte pääiklaž ääʹrb da vuäʹmm moštt-teâđ serddmõõžž puõlvvõõǥǥâst puõlvvõʹǩǩe. Nuʹtt še sääʹmkulttuurin ǩiâvi tõn ääiʹjest. Tõõzz vaaikti jiânnai tõt, što jäänmõs päärnain jälsti škooulaazztõkpõõrtin. Tõn diõtt šõõddi ođđ tarbb jeällted kulttuur da ǩiõl da raajjâd ǩeʹrjjǩiõl ouddmiârkkân sääʹmǩiõʹlle.</p>
<p><em type="bold">Sääʹm materiaal arkiivin </em>Ânnʼjõž ääiʹj arkiiv tuåimmje sääʹmõhttsažkååʹdd vueʹssen. Sääʹm-museo Siida (snimldõõǥǥ da kääuʹn), Sääʹm arkiiv (äʹššǩeeʹrj) da YLE Sääʹmjânnam tuåimmje sääʹmvuuʹdest da ouʹdde vuäittmõõžž piâssâd ǩiõččâd arkiivmateriaalid. Sääʹm kulttuurarkiiv, kååʹtt tuåimmai Oulu universiteeʹtt Giellagas-instituuttâst, täävtõssân lij noorrâd õʹhtte puk säʹmmlain norrum jiõnnaunstõõzzid. Giellagas-instituutt arkiiv pääiʹǩ vuäitt juʹn ååʹn ââʹnned šuurmõs vueʹzz aunstõõzzin. Lääʹdd arkiivin altteeš 2000-lååǥǥast jõnn digitâʹsttem projeeʹktid. Tõk lie pohttam še sääʹm jiõnn- da snimldõkaunstõõzz digitaalʼlaž ååʹblka. Ânnʼjõõžžâst aunstõõzzid lij hiâlpab ââʹnned ko ouddâl leäi. </p>
<p>Sääʹm materiaal vuäitt kaunnâd Lääʹddjânnmest juʹn ouddâl peäggtum arkiivi lââʹssen ouddmiârkkân täin arkiivin: Lääʹdd Ǩeerjlažvuõđ Sieʹbrest (SKS), Dommjânnmallaš ǩiõli kõõskõõzzâst (KOTUS), Lääʹdd-Uugrlaž Sieʹbrest, Meermusiikk-instituuttâst, Maaiʹlm Musiikk Kõõskõõzzâst, Turku universiteeʹtt Kulttuur tuʹtǩǩeemarkiivâst, Tampere universiteeʹtt meeräʹrbbvuõđ arkiivâst da Aanar kååʹdd arkiivâst. Ruõššjânnmest sääʹm-materiaal lie Petroskoi Ruõšš tiõđakatemia Kaʹrjjel tiõđkõõskõõzz Ǩiõl, ǩeerjlažvuõđ da historia jiõnnliânttarkiivâst, <em type="bold">27 </em></p>
<p>Pietari Ruõšš tiõđakatemia meertiõđlaž juâkkaz jiõnnliânttarkiivâst da Herzeninstituutt arkiivâst. Virojânnmest sääʹm aunstõõzz lie Virojânnam ǩeerjlažvuõttmuseo Meeräʹrbbvuõđ arkiivâst da Viroǩiõl instituutt Viroǩiõl suõmi da lääʹdd-uugrlaž ǩiõli arkiivâst Talliinnâst. Ruõccjânnmest materiaal lie Suõm- päiʹǩǩnõõm- da meeräʹrbbvuõđ arkiivâst (DAUM), koon norldõõǥǥ lie Uppsala gåårdest. Taarrâst aunstõõzz vuäitt kaunnâd Trooms universiteeʹtt museo norldõõǥǥin da Njauddmest Äʹvv-museost. Tõõi arkiivi lââʹssen aunstõõzzid vuäitt kaunnâd še oummi privat norldõõǥǥin.</p>
<p>Mâʹte oouʹdbuž liistâst vuäitt aʹrvveed, lij samai jõnn tuâjj kaunnâd liântid. Sääʹm mošttbaŋkk -haʹŋǩǩõõzzâst lie kaunnum ođđ norldõõǥǥ. Tän diõtt peštt võl kuuʹǩǩ, ouddâl ko ni inventâʹsttemtuâjj lij tuejjuum.</p>
<p><em type="bold">Sääʹm mošttbaŋkk-haʹŋǩǩõõzz täävtõõzz </em>Haʹŋǩǩõõzzâst lie täk kueʹhtt vueʹzz:1. Arkiivtuâj täävtõssân lij seʹlvvted, måkam materiaal lie norrum säʹmmlai pirr, koʹst tõid seeiltet da mäʹhtt tõid vuäitt vuäǯǯad âânnmõʹšše. Tuõjju kooll norldõõǥǥi inventâsttmõš, looǥǥõõttmõš, mainnsi siiskõõzz čiõʹlǧǧummuš da analysâsttmõš (håʹt mâka litterâsttmõš). Nääiʹt haʹŋǩǩõõzzâst vueiʹtet kaunnâd nåkam aunstõõzzid, koid säʹmmla haaʹlee kulddled leʹbe koid haaʹleet ââʹnned tuʹtǩǩummšest. 2. Nuʹbb vueʹss lij aktiivlaž materiaal maacctummuš. Tõn tuejjee sääʹm ǩiõll- da kulttuurtuâjjla sääʹm-meer seʹst. Lij täʹrǩǩ, što materiaalid maacctet määŋgnalla, tõn diõtt ǥu oummin lie jeeʹresnallšem taarb. Tõid vuäitt maaccted håʹt mâka nuʹtt, što oummu vuäǯǯa tiʹllʼjed Sääʹm kulttuurarkiivâst mâiʹd haaʹlee, säʹmmla kulttuurtuâjjla taʹrjjee materiaal sääʹm-meeru leʹbe materiaal tuåimtet ǩeʹrjjen leʹbe jiõntõssân (CD-bliin dno.). Lij tääʹrǩes raajjâd pälggaz arkiiv da sääʹm-meer kõʹsǩǩe õõutsââʹjest säʹmmlaivuiʹm. <em type="bold">28 </em></p>
<p><em type="bold">Sääʹmǩiõl da kulttuur jeälltummuš Sääʹm mošttbaŋkk -haʹŋǩǩõõzzâst </em></p>
<p><em type="bold">Haʹŋǩǩõõzz tuâjjla da õhttsažtuâjjla </em>Haʹŋǩǩõõzz jååʹđat Marko Jouste. Tohtormättʼtõõttjen lij FM Markus Juutinen, kååʹtt arkiivtuʹtǩǩummuž lââʹssen ǩeeʹrjat näggtõsǩeeʹrj. Son tuʹtǩǩad sääʹmǩiõl ǩiõllkontaaktid da tõn, mäʹhtt tõk kontaakt lie vaaiktam sääʹmǩiõʹlle. Son âânn tuʹtǩǩummšeʹstes jeeʹresnallšem arkiivmateriaal. Näggtõsǩeeʹrjest lie nellj artikkel, koin juõʹǩǩkaž ǩiõttʼtââll jeeʹres ǩiõllkontaaktid, ouddmiârkkân Njauddâm suõm da tâʹvvsääʹm kontaaktid di valdiaraaji da väʹlddǩiõli vaaiktõõzz mainstum sääʹmǩiõʹlle 1970-lååǥǥ aalǥbeäʹlnn. Juutinen näggtõsǩeʹrjj ǩiõttʼtââll saaʹmi historia ǩiõl perspektiivâst da Jouste tuʹtǩǩad tõn musikkäʹrbbvuõđ perspektiivâst. </p>
<p>Haʹŋǩǩõõzz tuʹtǩǩeemveäʹǩǩteei lij HuK Miika Lehtinen, kååʹtt õõutveäkka Juutinenin looǥǥââtt da litterâstt materiaalid. Säʹmmlaivuiʹm tuejjee Anna Lumikivi da Hanna-Maaria Kiprianoff, kooi tuâjjan lij viikkâd äʹrbbvuõđ säʹmmlaid. Suäna reäʹšše haʹŋǩǩõõzzâst tuâjjpõrtt-tuejjummuž äʹrbbvuõđ pirr di jeeʹres šõddmõõžžid ǩiõllpieʹzzin, škooulin, puärrsipõõrtin da jeeʹresnallšem kulttuuršõddmõõžžin. Tän lââʹssen sij vueiʹvvtuâjjan eeʹjjest 2017 lij tuåimmad <em type="italic">Jenny ja Antti Wihurin rahasto </em>-foond teäggtem haʹŋǩǩõõzzâst <em type="italic">Laaulkäivv </em>, kååʹtt stään sääʹmpäärnai ǩiõl mättjummuž päärnai laaulmateriaalin. Suäna nåʹrre musikk- da siõrrmateriaal sääʹm päärnai laaulǩerjja. Suäna åʹcce materiaal arkiivin da mainstâʹtte oummuid, kook võl silttee päärnai l laulläʹrbbvuõđ. Suännai laaulǩeʹrjj âânn seʹst še säämas jåårǥlõttum toobdâs päärnailaullʼjid da aivv ođđ laullʼjid, koid suäna lie raajjâm säämas. </p>
<p>Sääʹm mošttbaŋkk -haʹŋǩǩõõzzin lie õhttsažtuâjast õlmmlaž organisatioin Sääʹmteʹǧǧ, Saaʹmi siidsååbbar, Sääʹmvuuʹd škoouʹlʼjemkõõskõs, Sääʹm-museo Siida da Heʹlssen universiteʹtt. Kuälmad sektoor tuåimmjeeʹjin õhttsažtuâjast lie Sääʹm kulttuurfondd Kolttakulttuurisäätiö, Saaʹmi nueʹtt da SámiSoster.</p>
</body></document>
